---
date: 07-12-2023
time: 14:06
type:
  - מחשבות
tags:
  - <%tp.file.tags(,)%>
aliases:
---

# פרשת מקץ - כתיבה לנאמני תורה ועבודה

כל שנה אנו מסיימים את פרשת מקץ, כשההתרחשות בארמון פרעה נמצאת בשיאה. כל שנה מחדש אנו עוצרים בשיא המתח, ואמורים ללכת לסעוד את סעודת השבת כשאנחנו לכאורה לא יודעים מה קורה שם בשניות הבאות.
נזכיר את המצב- האחים באים לפני יוסף ונופלים לפניו ארצה, לאחר שנתגלה גביעו של יוסף באמתחת בנימין. יהודה פותח בדברים ומכריז שכל האחים יהיו כעת עבדי יוסף, יוסף קוטע את דבריו ואומר לו- חלילה, רק בנימין (הגנב לכאורה) יהיה לעבד, ואתם תחזרו לארצכם לשלום.
קאט.
לו היינו תסריטאים של סדרה כנראה שגם אנחנו היינו בוחרים לעצור שם, באמצע שיח הענקים בין יוסף ליהודה. בדיוק ברגע שבו לא נוכל לעצור ונהיה מוכרחים לצפות גם בפרק הבא, ואם אפשר אז גם לדלג על ההקדמות והפתיח.
אך למה התורה בוחרת לעצור באמצע? במיוחד כשכולנו יודעים ששבת הבאה נקרא את פרשת ויגש, בה יהודה ניגש אל יוסף ומצליח לפתור את העניינים?
אלא שהתורה בוחרת לקטוע בשיא דווקא כדי להדגיש בפנינו- שלמעשה אנחנו לא באמת יודעים מה עומד לקרות.
בניגוד לטרגדיה היוונית בה הסוף ידוע מראש, התורה היא סיפור דרמטי, בו ניתנת לאדם הבחירה, הבחירה בין טוב ורע, והבחירה להצעיד את חייו בנתיב כזה או אחר. לא כל הבחירות זהות, לא כל הבחירות שוות במשקלן. ישנם רגעים בחייה של אומה, שגורלה מתנקז לבחירה אחת של אדם אחד, בנדון דידן- יהודה. ומחלקי הפרשות בחרו לעצור בשיאה של הדרמה כדי שנעצור את הנשימה יחד איתם, הסיפור הזה יכל להסתיים אחרת.
ספר בראשית על כל פיצוליו וסכסוכי האחים שבו, יכל להסתיים אחרת.
באותה המידה בה ניגש יהודה והציע עצמו תחת אחיו הקטן, יכלו יהודה והאחים גם לנטוש את בנימין (את שמעון כבר עזבו בכלא מצרים בפעם הקודמת), או אולי לבחור לחזור ארצה ולנסות לטכס עצה מאוחר יותר. באותה מידה יכלו הם לנסות ולשחרר את בנימין בכח. באותה מידה הם יכלו לבחור באפשרויות שונות ומרובות שיתכן והיו מביאות לפיצול השבטים במצרים והרס משפחת ישראל שצועדת את צעדיה הראשונים.
וכשאנו קוראים את פרשת מקץ, עלינו להרגיש את כובד המשקל המוטל על כתפי יהודה והאחים. עלינו להרגיש את תחושת האחריות הרת הגורל ששוררת בחדר באותם הרגעים. ועלינו לשכוח לחלוטין שלכאורה אנו יודעים את הסוף, כי זה רק לכאורה.
ועלינו לקרוא כך את הפרשה כיוון שרגעים כמו זה של יהודה ויוסף, יכולים גם לחזור. הדרמה של עמנו נמשכת ועוברת דרכנו, והחיים שלנו בארץ יכולים להכריע את הכף גם אלפי שנים קדימה.
המלחמה בה אנו נתונים כעת היא אולי רגע כזה. רגע אליו הגענו על סף מלחמת אחים מסיבות כאלה ואחרות. המלחמה הסיטה את האנרגיות כולן לכיוון של אחדות העם למען הנצחון, אך בעיות השורש שאיתן הגענו אל האסון, עדיין זוקקות טיפול עמוק. וכדי לטפל בהן, וכדי לנצח במלחמה, עלינו להפנים את גודל האחריות שעל כתפינו. את גודל המשימה בשמירה על אחדות העם והמשפחה.
ברבות השנים פיצולי האומה כבר הביאונו לאבד עשרה שבטים. ברבות השנים פיצול האומה כבר הביאנו לאבד את מלכות החשמונאים, ולאחריה את בית מקדשנו.
תכניותיו של ריבון העולמים נעלמות מאיתנו, אבל מודל יהודה צריך לעמוד לנגד עינינו. האחריות היא עלינו, והבחירה בידינו, לערוב לאחינו בנפשותינו.


[[חידוש שחידשה תורה|חידוש שחידשה תורה]]




> [!info] 
> הקשר כתיבה 
> באותו הזמן
> כתיבה לבקשת הרב עידו פכטר לנאמני תורה ועבודה בעיצומה של המלחמה
