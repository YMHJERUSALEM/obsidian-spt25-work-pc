
סבא אהוב ויקר!

	אם בהר חצבת אבן להקים בנין חדש    
	לא לשווא אחי חצבת לבנין חדש  
	כי מן האבנים האלה יבנה מקדש  
		שירו של אבא - נעמי שמר


כשעזבנו כזוג את עתניאל ועברנו לירושלים, ויותם הפך להיות ירושלמי על אמת, צחקנו על זה שעד עכשיו ירושלים בשבילו היתה רק עיר הקודש. תוך כדי הנסיעה שמענו ברקע את השיר- שובי שובי בת ירושלים.
כי מילאת לעומת זאת, כמו כל מי שזכה להיות נכד שלך סבא אורי, יודע שירושלים היא עיר הקודש, אבל היא גם בית.
עבור רוב העולם, בית וקודש אלה שני מושגים שנשמעים כמעט כמו הפכים, אבל ירושלמים אמיתיים יודעים שהעיר הזו היא בית מקדש, מכילה את שניהם גם יחד.
ואין יותר ירושלים מסבא אורי. ואין יותר בית מהבית של סבא וסבתא, ואם מישהו רוצה להבין את סוד החיבור הזה בין המושגים, צריך פשוט לספר לו על סבא אורי שעל ברכיו זכינו לגדול. כי בזכות סבא- בית, זו התחושה שעוטפת אותנו בכל העיר.
החום שאנחנו מרגישים עם הפניה לגבעת מרדכי, ההכרות עם כל פינה בשוק, או הידיעה שתמיד יחכה לנו מזומן אצל אורי ובניו עם נתקענו בלי. אפילו בכניסה לכותל המערבי, כשאנחנו יודעים שבטח כבר ביקרת שם לפנות בוקר בראש חודש. לדעת שבשבעות הבוקר אתה כבר מאיר את האור בבית הכנסת שלך בתפילה ובלימוד הדף היומי (בסבב השלישי או הרביעי) ואת כל זה אתה כבר הספקת בזמן שאנחנו עוד מתהפכים לצד השני במיטה.
לעבור ליד יד שרה ברכבת הקלה, לדעת שיש שם משרד עם השם שלך ולחשוב בגאווה על החסד שאתה מפיץ משם. או להיקלע לשערי חסד ולדמיין את בית ילדותך, ובית הכנסת בו גדלת.
לחכות למבט המשתאה של כל מי ששומע שאנחנו ירושלמים דור שמיני, ובאמת לעצור רגע ולחשוב על הזכות העצומה הזו, להיות ירושלמים, לקרוא לעיר הקודש בית, להיות נכדים שלך. וזה הכל אותו הדבר.

	אם לא שרת לי שיר עדיין, שירה לי מזמור חדש  
	שהוא עתיק מיין ומתוק מדבש  
	שיר שהוא עתיק מיין ומתוק מדבש  
	שיר שהוא כבן אלפיים ובכל יום חדש 

סבא, מרגש לראות כיצד גם בהגיעך לגבורות, אתה עדיין עם אותה רעננות וכח לעסוק בתורה, מצוות, מעשים טובים ומשפחה, בכל יום מחדש.
אנחנו מודים על הזכות הזו, ומאחלים לך בריאות איתנה, שרק תמשיך ותמשיך להיות הסבא שלנו.
גאים להיות נכדים של סבא אורי, האיש שהוא בשקט בשקט ובצניעות אין קץ - אגדה.
תודה סבא על חוויות יומיומיות וגדולות שאתה וסבתא חלק מהן.




#שונות