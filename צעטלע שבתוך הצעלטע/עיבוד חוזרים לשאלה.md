המשבר הקיומי שפקד אותנו בשביעי באוקטובר, חושף את שברי העומק במשברי הזהות שעוברים על עם ישראל, ומדינת ישראל, מזה עשרות שנים. הרפורמה והמחאה שקדמו למלחמה, הם רק שיקוף של התנגשות רבתי בין זרמי העומק שרוחשים מתחת למציאות הישראלית, היהודית. התנגשות זהותית שרוכבת על גלגלים של דמוגרפיה שצועקת דמוקרטיה. התנגשות זהותית שמקדמא דנא בדנ"א של עמנו, מביאה לעימות בלתי נמנע בין הרצון להיות נורמליים ככל שניתן והרצון לאחוז בזהות היהודית הנבדלת והיחודית שלנו ככל שניתן.
המשבר הזה עבורי חושף את הצורך העמוק שלנו בחיבור מחדש לסיפור הגדול שלנו כעם וכאומה. חיבור מחודש לשם ה' שנבחרנו לשאת בעולם.
חיבור מחדש לפרויקט הציוני המשיחי שאנחנו בתוכו בין אם נרצה ובין אם לאו, חיבור מחדש לרצות בו. להפוך את לחיבור מבחירה ולא מכורח.

בעקבות המלחמה קמות יוזמות כמו פטריות אחר הגשם. אך עדיין לא מצאתי את מי שמבקשת לשאת בשורה שיכולה להוציא אותנו מן המשבר. הרבעון הרביעי ודומיו משאירים אותנו לשחות במי האפסיים של המכנה המשותף הרחב ביותר שנוכל לחיות בו. אפעס המכנה המשותף הזה הוא בדיוק המרחב בו אנו נמנעים מלהתמודד עם משבר הזהות כשהוא מול העיניים. גם אם 80% מן האזרחים מסכימים על 80% מן הדברים, הרי שאותם עשרים אחוזים נותרים, כוללים בתוכם כנראה את סוגיות היסוד שעבורן שווה לנו למות או לחיות.

המלחמה כמו הוכיחה שאין לנו כל אפשרות לברוח מהיותנו יהודים. מהיותנו נשאים של גן עתיק שיגרום כל העולם להזכיר לנו את זה, אם לרגע אנו נשכח. אפילו הרצל העדיף בהתחלה להתבולל באירופה, ונטה לחזון הציוני רק כשהבין שאין לדבר כל היתכנות.
אולם שיבה למטען היהודי מהווה איום גדול עבור מי שאינו בסיפור הזה ALL IN.
רבים מדי תופסים את הסיפור היהודי ככזה שאומר בהכרח חרדיות. אדיקות. או אורחות חיים שנכפים עליהם.
זאת משום שגם עולם התורה, שמייצג את הסיפור היהודי נמצא במשבר זהותי ושיווקי כאחד, ואינו יודע לענות לאתגרי השעה בצורה שהולמת את תפקידו בעולם.
ונשאלת השאלה כיצד אנו מביאים את הבשורה הזו, לשוב למקורותינו ולהתחדש בהם מבחירה כנה, אך מאתגרת לשני הצדדים.

אני יוצא מנקודת הנחה שעם כל כוחו העצום של העולם החילוני ותרבותו, ככל שהוא ימשיך להיות מנותק מן השורשים היהודיים שמחברים אותו לסיפור הגדול של החיים כאן, חזקה עליו שיעלם. כמו עץ נטול שורשים זה רק עניין של דור או שניים, עד שברלין תקרוץ יותר.
מאידך, ככל שנמשיך בעימות חסר המילים בין המחנות בישראל, אנו עלולים להביא לקריסה פנימית שאותה כבר ראינו ככזו שסימנה לאויבינו הזדמנות פז לתקיפה איומה.

עלינו להביא למצב שבו אנו מצליחים להפיץ בשורה של תורה.
תורה שמזמינה אותנו להשתנות, ביחד. כיחידים, יחדיו, ויחד עם התורה עצמה.
אנו שואלים את עצמנו שאלות כה רבות בתקופה הזו. שאלות שמכריעות את דרך בה נצעד מכאן והאלה.
את השאלות הללו אנחנו מוכרחים להפנות גם למקורותינו. 
לא לחזור בתשובה, אלא לשוב בשאלה. לשוב אל המקורות בשאלות כנות ונוקבות. אודותינו וגם אודותיהם.
זוהי מלאכת הדרישה הקדומה. עלינו לשוב ולדרוש את התורה, ולדרוש מעצמנו עם התורה.
האחת המניעות הגדולות ביותר של אדם חילוני לגשת אל התורה היא הפחד משינוי. עלינו להיות כנים ששינוי בהכרח בו יבוא, אך לעולם לא מתוך כפייה.
עלינו להפיץ בשורה של תורה של חופש, לא תורה כופה. השינוי יקרה אך ורק מרצון פנימי, שמתחיל ברצון לגשת אל המקורות.
ועלינולהפיץ את הבשורה שהמקורות הללו אינם שלנו. הם לא שייכים לדתיים. אלא שייכים לעם ישראל כולו, וכשחלק כה גדול מן העם מנותק מהם. הרי שהמקורות הללו חסרים בעצמם.
וכדי להגיע לתהליך כזה דרושה כנות. כנות במה שאנו מבינים ובמה שאנו לא מבינים.
ולצד הכנות - גם הכרה בעצמה והימנעות מהתנצלות. דבקות באמת.

זה לא שתורה היא ערובה להצלחה. גם לחרדים יש תורה והם כבר מזמן איבדו את הדרך. זכה נעשית לו סם חיים, לא זכה נעשית לו סם המוות.

הפלטפורמה אולי הקלאסית ביותר לבצע משימה שכזו היא הציונות הדתית. היחידה שפוגשת את העולמות כולם, ויודעת לדבר בכמה שפות.
כמו גם היחידה שמחזיקה באדאולוגיה בסיסית שעד כה הוכיחה את עצמה גם במגרש התחזיות הפוליטיות, והגאו פוליטיות שהתנפצו לרבים מדי ב7.10.
אלא שהציונות הדתית סובלת מבעיה כפולה.
היא נושאת מטען שגדול עליה, והיא עצמה לא יודעת כיצד להתמודד איתו וכיצד לשאת אותו.
והיא סובלת ממשבר יחסי ציבור ושיווק, שנובעים מתודעת נמיכות קומה פנימית.

בתוכה, הסגמנטים הליברליים יותר, בכלל מפחדים מהצל של עצמם בכל הנוגע לנשיאת קול פומבי ציבורי, ומושגים כמו "קירוב" ו"הפצה", נראים להם זרים ומאיימים בהגדרתם.
האם נוכל לעורר תנועה של תשובה, מתוך שאלה? תשובה אל המקורות עם שאלות. לאתגר את עצמנו פנימית ולייצר לקסיקון לשפה חדשה שתפתח לנו אפשרויות נוספות בשיח וברעיונות.
משיח, גאולה, בניין הארץ, אמונה. תורה ושם הוי"ה. עבריות כפלטפורמה לזהות מתחדשת. תפילה ועבודת ה' אישית וחברתית. מדינה.
מתוך מחויבות ואתגור גם יחד.
לשוב לגרסאת האבות.
לשוב למושגים כמו קודש, שם שמיים. כוונה. כשאברהם אבינו הפיץ את השם המפורש בעולם, הוא לימד איתו את העבודה.

מה אני מדמיין?
אני מדמיין חבורות שעובדות יחד לאתגר את עצמן עם שאלה שאיתה הם ניגשים למקורות.
אני מדמיין פלטפורמת הפצה לשפה ציונית דתית מחויבת, לא מתביישת, אך גם מורכבת ועדינה.
אני מדמיין הפצה של מסרי הציונות הדתית בפשטות, מבלי להתנצל, לצד הזמנה ללימוד משותף בתורה.


