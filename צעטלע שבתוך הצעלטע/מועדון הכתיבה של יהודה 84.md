#כתיבה 

"אתה לא באמת רוצה שהבנות שלנו ילמדו פסנתר", היא הפטירה בעודה שוטפת כלים.
"למה את חושבת?" שאלתי.
"אני קלטתי, אתה פשוט רוצה שהפסנתר של אמא שלך יגיע לסלון שלנו עוד לפני שהיא תגיע למאה ועשרים".
"נחמד שאת חושבת שהיא תגיע למאה ועשרים" אמרתי.
"זה מושג כזה אתה יודע", הוסיפה בטון העוקצני.
כן אני יודע, אני לא דביל" שיחקתי אותה נעלב.
"אז תפסיק להתנהג כמו אחד" פסקה "וזה לא שאתה רוצה את הפסנתר אצלך, כמו שאתה פשוט לא רוצה שהוא יגיע לאחים שלך". כלאחר יד היא אמרה וזרקה עלי את המגבת איתה שטפה את הכלים, כמו רומזת שהנה היא חשפה בעצם את הסוד. וכשהיא אמרה את זה הבנתי שבעצם היא באמת חשפה את הסוד, סוד שהיה כמוס גם ממני.
"את לא באמת תצליחי להבין" ניסיתי להתחיל לתרץ.
"אני גם לא מעוניינת שתכניס אותי לויכוחי הירושה שלכם שהתחלת בינתיים עם עצמך בלבד".
"מה קושר ויכוחי ירושה" היתממתי, אבל בלב כבר הבנתי שאין לי סיכוי. אין לי סיכוי להימלט מהעובדה הפשוטה שהיא צודקת, ואין לי גם סיכוי להסביר לה מה קרה שם, בטח כשלי עצמי עוד לא ברור עד היום, למה למרות שכלכך רציתי וביקשתי, אבא ואמא פשוט סירבו לשלוח אותי לחוג פסנתר, או בכלל לגעת בפסנתר שעמד בסלון כמו מין חפץ במוזיאון. "לראותם בלבד!" אבא היה צועק כשמדי פעם הייתי יושב לידו. אבא לא ניגן בו, גם אמא לא. זו דרישת שלום מאמא שלו, היתה אומרת לי אמא בשקט כשאני נעצבתי אל ליבי כלכך.
ואני כל הזמן הבטתי בפסנתר, וניסיתי לקרוא את המילים שהיו כתובות באותיות זהב על העץ, שלא היה לי אומץ לפתוח. אבא תמיד היה אומר שאפשר לכתוב ספר מהגלגולים שהפסנתר הזה עבר, והדרך שבה הוא הגיע אלינו מאירופה יכלה בעצמה לפרנס תסריט הוליוודי. אבל כשהוא היה מתחיל לספר איך הגיע לבית הוריו ומצא אותו, הוא היה נתקע, ומתחיל לבכות, ומסיים אולי אחרי כמה שעות, לא לפני שהיה ממלמל לעצמו - את זה אי אפשר להבין. את זה אי אפשר להבין.

