---
date: 03-12-2023
time: 10:06
type:
  - מחשבות
tags:
  - <%tp.file.tags(,)%>
aliases:
---

# שם צבאות

<% tp.file.creation_date() %> 

<% tp.date.now("Do MMMM YYYY") %>




נפוליאון אמר שהוא לא רוצה גנרלים מוכשרים, אלא כאלה עם מזל. הדבר נכון כמעט כל תחום בחיים, אך במלחמה הוא נכון שבעתיים.
אלא שאדם מאמין יודע שהמזל הזה, מן שמיא נחית, ואם הוי"ה לא שמר עיר, שווא שקד שומר.
ובכל זאת, גם אם מן השמים יסייעו, אי אפשר לנצח במלחמה ללא מאמץ אנושי, לעתים מאמץ עילאי. גם אם ירצה בורא עולם מאוד, אם לא נילחם בכוחות עצמנו, לא נדע נצחון.
ובאמת קשה לחשוב על עוד תחום אנושי כמו המלחמה והצבא, השואבים את מירב המשאבים של מדינות העולם, את מיטב המאמצים האנושיים, את מיטב המוחות והכשרונות, כמו שאף תחום אחר לא מצליח, ולכאורה בצדק- אם האויב מתחמש, גם אנחנו צריכים. ואם לא נשקיע- נפסיד.
אך מתוך ההשקעה והכשרון האדיר המושקעים בשדה הקרב, קל כלכך לשכוח את האמת הפשוטה של רצון האלוהים, וליפול מתוך השכחה למחשבות שווא גאוותניות שכוחנו ועוצם ידינו עשה לנו את החיל הזה.
תודה לאל שיש לנו את מזמורי דוד בתהלים.
דוד מלכנו מתאר כי את אמנות המלחמה הוא למד מריבונו של עולם. ברוך הוי"ה צורי המלמד ידי לקרב, אצבעותי למלחמה.
הסיעתא דשמיא הנצרכת בכל תחום בחיים, ומאידך תעצומות הנפש, ההשתדלות וההשקעה האנושיים, שניהם מגיעים לשיא ולמפגש בשדה הקרב. מפגש מטלטל וחורץ גורלות, שמעמיד את האדם בתווך, בין שמים לארץ.
איחוד הזרמים הללו, האנושי והאלוהי, מחייב עמדה נפשית מורכבת. עמדה היודעת להתקשות כאבן למול האויב, אך להרפות בענווה בתפילה אל מול האין סוף, בציפייה ובכניעה לרצון ה'. בציפיה שיתגלה, בתפילה שיסייע, באמונה שילווה. בקריאה.
אחד השמות המיוחדים ביותר בהם מתגלה אלוהי ישראל- הוא הוי"ה צבאו-ת, (צבאו-ת הוא גם אחד משמות האלוהים שאינם נמחקים). הוא הוא גם השם בו דוד יוצא לקרב נגד גוליית הפלישתי שחירף מערכות ישראל.
שמו המיוחד של אלוהי ישראל, היה-הווה ויהיה, השם המיוחד המעיד על אין סופיותו, מוחל על המושג שכמעט ואין ארצי ממנו- הצבא.
אך שני חלקי השם שיכלו להיראות כמו שני הפכים, הם סוד המלחמה בתורת ישראל המחברת שמים וארץ. דווקא משום ששיאי הגבורה והכשרון האנושיים, הארציים, מתגלים בשדה הקרב בעצמתם. דווקא במקום בו לעתים נראה שאלוהים נוטש את הארץ ומשאיר את האדם לגורלו, דווקא שם שם ה' מוחל ומתחדש בשם חדש- הוי"ה צבאו-ת.
ובאופן שאינו מפתיע, מכל השמות שאינם נמחקים, הוי"ה-צבאו-ת הינו השם היחיד שניתן לאלוהי ישראל על ידי אדם, או ליתר דיוק על ידי אשה.
כשחנה עומדת לפני הא-ל בשילה, ומתחננת לפרי בטן, היא מוצאת בקרבה שם חדש.
דווקא דרך הצבאו-ת מוצאת חנה את דרכה לבקש את המשכיות החיים שתצמח בגופה.
דווקא דרך הצבאו-ת מוצאת חנה את הנתיב בו היא מצליחה לדבר עם אלוהי ישראל, ולבקש על ישועתה האישית. ישועה שהופכת אחרי פחות משנות דור, לישועה כללית.
כשחנה מתפללת ומעניקה שם חדש לאלוהי ישראל, היא כמו מבשרת את הדור הבא - דור המלוכה והגבורה שבהנהגת מלכי ישראל ויהודה.
חנה פותחת קומה נוספת ביחסים בין העם ששמו ישראל- השורה עם אנשים ואלוהים, קומה נוספת בחיים בארץ הזו למול פני האלוהים. קומה שמזכירה לנו שהמאמץ האנושי תלוי תמיד במפגש עם הרצון האלוהי, אבל שגם הרצון האלוהי לבדו לא יכון בארץ ללא צבאותיו וללא הלימוד, ההשתדלות והצמיחה הארציים.
צבאות הוי"ה, הם עמו ישראל, העומד כעת בשדות הקרב, בעצמה ובענווה, בנחישות ובתפילה.
הוי"ה אלוהים צבאו-ת השיבנו, האר פניך וניוושעה.


[[שם|שם]]
[[דוד]]


שובו של ארון הברית לאחר הקרבות, כפי שצייר גוסטב דורה הצרפתי.

![[Pasted image 20231203170824.png]]

> [!info] 
> הקשר כתיבה 
> באותו הזמן
> מחשבות בבית ביום חפשי מן המילואים. סביב המלחמה בעזה. מחשבות בעקבות העיסוק בשם. בין השאר בעקבות שיחה של הרב אמנון
> 
