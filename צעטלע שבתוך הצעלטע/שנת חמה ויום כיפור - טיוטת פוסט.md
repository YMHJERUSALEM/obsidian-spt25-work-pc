#כתיבת_רשתות 

[[יום הכפורים]]

על יום כיפור, על שנת חמה, ועל מה שביניהם.

בעוד כמה שעות יתקדש עלינו היום הקדוש בשנה. בעשור לחודש השביעי.
אבל למה בעצם הוא חל דווקא בתאריך המשונה הזה?
אמצע החודש עוד לפנינו ושם מצפה לנו החג הגדול - סוכות. ראשית החודש מאחורינו - שם עברנו את ראש השנה. מה פשר היום העשירי לחודש?
אם אתם כבר בדרך לסעודת התשיעי, תחזיקו ראש לרגע, ותראו את הפלא.

חז"ל כבר לימדו אותנו בעקבות החשבונות שערכו, שבתאריך הזה משה ירד מהר סיני עם הלוחות השניים. לוחות התיקון שטומנים בחובם את הכפרה על חטא העגל. הקשר בין המאורעות עמוק ומהותי, אבל האם בכך טמונה הסיבה היחידה לתאריך המשונה שנבחר? אם כן, למה התורה לא מזכירה על כך דבר?
התשובה טמונה בשמיים. כלומר בגרמי השמיים, התלויים מעלינו ומוליכים אותנו במסעות הזמן.
מאז ומעולם ריתקו השמש והירח את מבטו של האדם למעלה. יום ולילה תלויים בהם, אור וחושך, גאות ושפל, עונות השנה, וכמעט כל מה שמשתנה בעולמנו. כל מה שנוגע וקשור בזמן.
זמן. המושג החמקמק במציאות חיינו, שקשה להסביר ועוד יותר קשה לתפוס, אבל אי אפשר שלא לחוות.
כשהאדם בא למדוד את הזמן, כדי להבין למשל מתי חלפה שנה, השמש והירח עומדים מעליו ובתוכם שתי אפשרויות.
שנת השמש היא הזמן שלקח לכדור הארץ להשלים הקפה ביחס לשמש. הזמן שחלף מרגע שעמד בנקודה מסוימת למולה, ועד שחזר לאותה הנקודה. שנה כזו מונה קצת יותר מ365 ימים. או ליתר דיוק, 365 ימים, חמש שעות, וארבעים ושמונה דקות. וכן, יש מי שסופר.
שנת הלבנה, הירח, היא חיבור של 12 הקפות של הירח סביב כדור הארץ. שנה כזו מונה 354 ימים, שמונה שעות, וארבעים ושמונה דקות. 
הפער בין השנים הללו הוא כמה שעות פחות מאחד עשר יום, כלומר כמה שעות יותר מ... עשרה ימים. מה שמותיר לנו בתוך הפער הזה, עשרה ימים מלאים.
עם ישראל בחר להרכיב את בסיס הלוח העברי על פי שנת הלבנה.
לכן כשאנו מתחילים שנה באחד בתשרי, אנחנו נגיע שוב לאחד בתשרי בחלוף 364 ימים. אבל מה נעשה עם החמה שעומדת שם? האם אין לה כל משמעות? 
אלא שאנחנו זוכרים היטב את הנקודה בה עמד כדור הארץ למול החמה, כשהתחילה השנה. וכעבור עשרה ימים אנחנו מגיעים שוב לאותה הנקודה, ואז, דווקא אז, אנחנו קובעים את היום הקדוש ביותר בשנה.
יום הכפורים הוא היום המלא האחרון לשנת החמה היוצאת, לשנה החולפת. יום הכפורים הוא היום שמוליך אותנו שוב לנקודה בה עמדנו מול השמש לפני שנה.

אבל למה כל זה משנה ואיך זה קשור ליום הכפורים?
השמש והירח שעומדים מעלינו אינם רק כלי למדידת הזמן. החמה והלבנה מסמלות ואולי אף מייצרות בקרבנו תפיסות שונות קיומיות של המציאות.
השמש עומדת לה במקומה תדיר. היא הקבוע בעולמנו שאינו משתנה. השמש תזרח מחר ותשקע, ותזרח שוב באותו האופן. ובכל יום היא תיראה לנו אותו הדבר. גם אם משהו משתנה, הרי זה שינוי קבוע. וכפי שביטא זאת קהלת - אין חדש תחת השמש.
אבל לעומתה תחת הלבנה - הרי שחדש הוא שם המשחק. הלבנה שזורחת הלילה, שונה מזו שזרחה אתמול, תנועתה שסובבת את כדור הארץ גורמת לה לשינוי מתמיד, להתמלא ולהתרוקן, להיעלם ולהיוולד מחדש.
רעיון התשובה הוא תעלומה גדולה. עצם היכולת לשנות ולהשתנות היא פלא. כמעט מנוגדת לאינטסינקט שמסתכל על הטבע, החוזר ונשנה.
כשעם ישראל מקדש את הלבנה, הוא מעלה על נס את היכולת להתחדש, את היכולת להשתנות. הוא למעשה פותח את הפתח לרעיון התשובה.
אם כך, יום הכפורים - שיא תהליך התשובה - הוא לכאורה יום חגה הגדול של הלבנה! אז איך זה שאנחנו קובעים אותו דווקא בסיום שנת החמה?
אלא שכאן בעיני בדיוק טמונה התעוזה הגדולה שדרכה רוצה להוביל אותנו התורה.
דווקא ביום שבו הכל נשנה, דווקא ביום שבו אנו חוזרים למקום בדיוק בה עמדנו במרחב האסטרונומי, על במת הטבע, חוזרים בדיוק לאותה הנקודה. דווקא ביום הזה אנו מצהירים שהשניות היא רק למראה עיניים,
אבל עמוק בפנים אנחנו לגמרי אחרים.
דווקא בשיא השיאים של התהליך הקבוע, החוזר על עצמו בסיבובים, דווקא שם אנחנו רוצים להגיד שהשינוי, שהחידוש, שהתשובה, הם הם עצמות החיים.
ואם כבר יש משהו קבוע במציאות, זהו עומק הקשר בין אלוהים ואדם, שמאפשר בתוכו את התחדשות החיים.

גמר חתימה טובה.

חזרנו. אבל אחרים.

