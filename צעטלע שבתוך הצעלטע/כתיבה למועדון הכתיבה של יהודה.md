

אבא לא לקח את ההלכה יותר מדי ברצינות, אבל לימוד תורה דווקא כן. מאוד.
כשהיינו מגיעים לשולחן השבת, ידענו שמי שיגיע תורו ולא יהיה מוכן עם דבר תורה על הפרשה, ימצא את עצמו מסולק מהשולחן.
"בשביל מה אני שולח אתכם לישיבה?!" היה נוזף.
מדי שבוע הייתי מוצא את עצמי נוטל חומש עם רשי, ויושב על הספה בזמן שאני מנסה לחפש במהירות דבר תורה כדי שאזכה לחזור.
אם היינו כל האחים יחד, היינו דווקא מעדיפים להישאר בספות, ולעתים רחוקות אבא היה מצטרף אלינו בעצמו.
לשחרית של שבת היה אסור להגיע אחרי תשע וחצי, שזו בדרך הכלל השעה שבבית הכנסת שמחת משה הגיעו לאמצע קריאת התורה.
"מי שמגיע אחרי שלישי, אין לו למה לבוא. קריאת התורה חשובה יותר ממוסף" היה אומר אבא.
ואם היינו מעזים לא לקום המבט הנוקב היה פוגע בנו- "מה אתה לא יהודי?!"

במחנה מעלות בבני עקיבא גיליתי שנוטלים ידיים לא רק בשבת.
למחרת החלטתי ללכת לבית הכנסת בפעם הראשונה למנחה של יום חול, ופגשתי לראשונה את הקטע המוזר הזה של תחנון במנחה.
"אומרים את זה כל יום?" שאלתי את שוורץ הצדיק. דניאל, שלא תתיאר לרגע ששאלתי שאלת תם, הסתכל עלי במבט מנצח של ילד שיודע את התשובה לחידה ששאלו אותו הרגע "בימים מסוימים לא אומרים, כמו נגיד אם יש חתן וכאלה, אבא שלי לפעמים אומר לי להגיד בכל זאת". אני תוהה אם הוא שמע את האסימון שנפל לי כשקלטתי שהוא הולך עם אבא שלו לתפילה כל יום.
כשהתחלתי לצאת בתשע וחצי בערב לערבית בבית הכנסת של השכונה, אבא ואמא נלחצו. הייתי שם הילד היחיד והמבוגרים הסתכלו עלי במבט נלהב, בעיקר כי תמיד היה חסר להם מניין. תהיתי לעצמי איפה כל הילדים שלהם.
כשהתחלתי ללכת עם ציציות בחוץ אבא אמר שאני גאוותן.
ארבע עשרה שנה מאוחר יותר בטקס הסמיכה לרבנות, אבא אמר שאני ממשיך את מסורת אבותיו.
היום אני מעיר את אבא לתפילה מדי פעם כשאנחנו אצלו בשבת עם הילדים,
הוא יגיע באיזור שישי או שביעי, ישב לידי כשאני עם גמרא פתוחה,
ועדיין הוא ינזוף בי- תסגור את הגמרא באמצע קריאת התורה.
אני נותן לו חיבוק גדול ומתעלם.

