1.	ספר/י על פרויקט אחד שהובלת או היית חלק ממנו ואת/ה גאה בו. מה הפרויקט? מה למדת בתהליך? מה היו האתגרים?

אחד הפרויקטים שנאי גאה בהם מאוד הוא רפורמת הסיבים האופטיים, שזכיתי לקחת בו חלק מוביל כשעבדתי כיועץ לשר התקשורת.
על רגל אחת ממש- זה בעצם להעביר את כל תקשורת האינטרנט הביתית מ50 מגה, למהירויות של גיגה. משמעות במילים פשוטות- מהירות אינטרנט שאפשר לעשות בה הכל, החל מלראות נטפליקס בלי שיתקע, דרך ללמוד מהבית, וכמובן לעבוד מרחוק.
למה אני גאה בו? כי מעבר לעבודת ממשלה פשוט טובה שעשינו כדי לחלץ את הפרויקט הזה שהיה תקוע ממש, זכיתי גם להשפיע עליו באופן אישי.
לפני שיועז הנדל התמנה לשר התקשורת, ישבתי איתו בבית קפה וניסחנו יחד תכנית שהוא יוכל להציג ולדבר עליה. זה היה חלק מאסטרטגיית עבודה שבנינו לו כצוות. התכנית שהמצאנו היתה- תכנית הגבולות. חיזוק לא סתם של הפריפריה אלא דווקא של ישובי הגבול, מתוך רצון לשוב קצת אל התפיסה שהתיישבות היא זו שמחזיקה את הגבולות. (וואו כמה זה נראה רלוונטי היום).
ניסחנו תכנית יפה שמתייחסת להמון היבטים, וכשנכנסנו ללשכת שר התקשורת פרויקט הסיבים חיכה תקוע לחילוץ. את החילוץ שלו ביצענו ככה שהתנינו את כל הפרויקט מול השוק (הענק) של חברות התקשורת, בכך שהתחלת הפריסה שלהם תהיה מגבולות ישראל. לצד קו המחרשה הוא קו הגבול- קו הסיב האופטי הוא קו הגבול.
עיגנו זאת בהחלטת ממשלה ובחקיקה ויצאנו לדרך. עד היום אני מקבל לפעמים תמונות של סיב אופטי שמגיע לחולות חלוצה וכל מיני מקומות כאלה, והלב מתרחב.

מה למדתי בתהליך?  המון. אבל אם אבחר משהו אחד- שהכל אנשים. פשוט הכל אנשים. גם ההחלטות הכי מסובכות בעולם תלויות פשוט ביחס בין האנשים שמקבלים אותן.

2. שתפ/י תמונה מעניינת מחיי היום יום שלך בתקופה האחרונה יחד עם כמה מילים שמספרות על התמונה ולמה בחרת בה.
בתמונה אני זוכה לערוך את הכתובה, רגע לפני החופה של זוג מקסים- ג'רמי ושלומית.
למה בחרתי בה? כי בשלב הנוכחי שלי בחיים, מסיבות כאלה ואחרות, הצד של הרבנות והתורה בא לידי ביטוי בעיקר בשיעורים שאני מלמד בערב, ובזוגות שאני זוכה ללוות לחופה. אבל אמנם זה לא תופס את רוב נפח הזמן, אבל מבחינת הלב זה הדבר הכי ממלא שיש. כל חופה כזו היא זריקת אנרגיה ואופטימיות לווריד, וגם אחרי כמה שנים שאני עושה את זה, זה עדיין הדבר הכי מרגש שאפשר לעשות.

2.	כדור אופטימיות (כדי לייצר יזמות צריך להרכיב משקפיים וורודות/אופטימיות) - שתפ/י כמה מילים טובות על החברה הישראלית/ מעשה טוב/אירוע חיובי/ משהו שנותן תקווה.
אני אופטימי. אני אופטימי כי לכל הפחות באלפים ומאתיים השנים האחרונות מצבנו כאומה מעולם לא היה טוב יותר. יש המון מה לתקן. המון. אבל אם מישהו היה מספר לסבא שלי שברח מהנאצים ב'44, שהנכדים והנינים שלו יגדלו בירושלים עברית הוא לא היה מאמין.
ונכון יש עוד דרך ארוכה לפנינו. ונכון יש סכנה גדולה למקום הזה, ואף אחד מעולם לא הבטיח לנו שהמדינה הזו תתקיים לנצח, ונכון אנחנו נלחמים על חיינו. אבל בפרופורציות היסטוריות- אנחנו דור שרואה בעיניים את הנסים של הי"ת. אי אפשר שלא להיות אופטימיים.

3.	המלצה על שיר/פרק פודקאסט מעניין/שיעור/ספר מעורר השראה. למה את/ה ממליץ עליו?
Hardcore History של דאן קארלין.
בפרט העונה שעוסקת בקריסת הרפובליקה הרומית. אני חולה על היסטוריה והמנחה הוא אמן של סיפורים. ויש יותר מדי קווי דמיון בין התהליכים שעוברים עלינו לתהליכים שהביאו לקץ הרפובליקה הרומית. מעורר המון מחשבה.

4.	שיתוף מחשבה על מה שקורה בחוץ/שאלה לדיון. כדאי שיהיה עם זיקה לנושאי הפורום.
תהייה שמלווה אותי לגבי הציבור שלנו-
יש לנו בעיה כציבור. אנחנו דה פקטו קבוצת מיעוט, עם צרכים של קבוצת מיעוט, ועם מאפיינים של קבוצת מיעוט בציבור. אבל אנחנו מיעוט שאוחז בערכים ששמים בראשם את כלל ישראל- הכי הפוך ממיעוט שיש.
וכך יוצא שאנחנו נצביע למי שבעינינו מסוגל לקדם ערכים שמשרתים את כלל ישראל, והרבה פעמים זה יבוא על חשבון הצרכים שלנו כמיעוט.
דוגמא קטנה- רוב הציבור הדת"ל בירושלים יצביע להתעוררות- כי שם נמצאים הערכים שאנחנו רוצים לקדם עבור העיר. אבל אף אחד בהתעוררות לא יתאבד בעירייה כדי שיקום סניף בני עקיבא ראוי, או שבית כנסת כזה או אחר יקבל מבנה נורמלי. ואלה דוגמאות קטנות ממש.
האם יש בימינו חברה כמו משהב שבונה דיור לציבור הדת"ל על כל המשתמע מכך? לא, כי אנחנו כאלה כלליים שרוצים רק להשתלב ולהוביל ברמה הלאומית אז למה אנחנו צריכים את זה בכלל... (אני הכי שם, לא יודע, משבר מגורים כזה)
בעיני כאן מקופלת בקליפת אגוז כל הסאגה של המילואים והנתק בין הציבור לנבחריו בסיפור הזה.
איך פותרים את זה?
האם יש הצדקה למפלגה מגזרית לאור המצב הזה?
שאלות שאני מחפש אליהן תשובות כמעט נואשות בשנים האחרונות.