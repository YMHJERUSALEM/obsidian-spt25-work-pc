מאוד מאוד הוי מקפיד לעמוד בגבעת ישוב הדעת, ואף שתראה שם כסא ריק, בו לא תשב עד שתדע כי אתה ראוי.

ברדתך מן הגבעה, השתדל לפסוע דרך גשר האהבה. היזהר שלא ליפול לצדדים אל תהום השכחה.

הקפד לטבול בים החלומות.
היזהר מאוד מים החלומות.
כשאתה רואה את השקיעה מעל ים החלומות, זכור כי ים החלומות עמוק הוא, והגלים חזקים. בדוק היטב את משטר הזרמים לפני כניסה.

זכור כי רכבת ההרים ששמה שגרה מקיימת מגבלת גובה פעימות לב. בדוק עצמך מדי פעם שאינך מפר את הכללים.

הקפד לפזר פירורים בדרך, שיעזרו לך למצוא את הנתיב החוצה אם תיפול לתהום השכחה.

בהגיעך למכשולי הכעס, זכור כי מעבר להם נמצאת ביצת הפחד.
זכור שהם צמודים לגשר האהבה.

חוות האומץ מסתתרת במפה, היא תגיע ממקום לא צפוי.