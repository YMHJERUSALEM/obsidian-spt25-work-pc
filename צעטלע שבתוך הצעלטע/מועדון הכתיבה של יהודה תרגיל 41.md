

הם לא צופרים כדי להזהיר, אמרתי לה, הם צופרים כדי להגיד בוקר טוב.
היא הנהנה לעברי בחיוך קטן שמנסה למצוא נחמה בתובנה הזו, בתוך ההמולה והרעש.
כולם מזהירים מבייגי'נג, אמרה לי מיד. אתה בטוח שזה רעיון טוב להישאר כאן?
ואני שבתוך כאוס הצלילים לא הייתי בטוח כבר בכלום, ניסיתי לשוות לקול שלי גוון בוטח ועניתי- ברור.

ירח דבש בסין. מה יכול להיות יותר רומנטי מזה, אמרתי לה לפני החתונה. היא חששה להתרחק מהמשפחה כל-כך מהר, ואני התעקשתי. ארץ רחוקה, אנשים שונים, תרבות אחרת. לבד. אנחנו נגד כל העולם. מה יכול להיות יותר מטופש מזה, אמרתי לעצמי כשהבנתי שאפילו גוגל לא עובד כאן. ארץ רחוקה וזרה, תרבות זרה, אנשים זרים, ואפילו מי שעוד לא התרגלתי לרעיון שהיא אשתי, נראית זרה לי. כשזה אנחנו נגד כל העולם, העולם לעתים משיב מלחמה.
היא נתנה בי את המבט שכבר למדתי להכיר, זה שהיה שם כשכמעט נפרדנו רגע לפני האירוסין- המבט שאומר- אני סמכתי עליך. אבל כל מה שהצלחתי להרגיש באותו רגע היה את הבטן צועקת עלי.
זוג דוסים שכמותנו, לא אכלנו כלום בטיסה. הנחנו שכשננחת נוכל ללקט קצת פירות וירקות במכולת. כך בזמן שכל התיירים סביבנו נהנים מדוכני אוכל מפתים, העיניים שלנו כבר התרגלו לא לראות אותם בכלל. בחוץ לארץ, שומרי הלכה הם מופת של היהודי הסובל.
מחפש אחר לחם כשר, ובונה על גבינת פילדלפיה זמינה. כך זה לפחות באירופה.
אבל מי חשב שיש מקום בעולם שאין בו ירקות ופירות טריים במכולת, או בתפריט.





ואולי זה הזמן להתעכב על השאלה- מה דוסים אוכלים בחו"ל, ואם חשבתם שהתשובה היא שהם נשארים רעבים, אז אתם בוודאי צודקים. כי דוסים בחו"ל הם מופת ליהודי סובל, כאשר כולם סביבו נהנים. הוא עיוור למסעדות מפתות, ולא שם ליבו אל דוכני האוכל הרבים. כך לפות הוא מספר לעצמו. הוא חי על פירות וירקות, ומעט לחם כשר כשיש בנמצא. וגבינת פילדלפיה היא ידידתו הנאמנה בכל העולם. בכל העולם, המערבי כמובן.
כך שברגע שחשבתי שעליתי על הפתרון שיוביל אותנו בבטחה אל השובע המרגיע, הבנתי שהמקום הזה זר גם בקולינריה שלו. 

שקלתי לצעוק יחי הרבי.