---
Date of creation:
- Tuesday, June 13th, 2023
Type:
- מקור
Author:
- מדרש
Tags:
- #מדרש #עבריות 
last modified:
- <%tp.file.last_modified_date%>
ID:
- 130620232327
---
# מושג העברי במקורות


> [!abstract] > צריך עיון

	מדרש זוטא - שיר השירים (בובר) שיר השירים פרק א פסוק א
	[א] שיר השירים. רבי נתן אומר מלאכי השרת אמרו אותה, שנאמר שיר השירים, המשוררים לפני הקדוש ברוך הוא מלך מלכי המלכים ואומרים ק' ק' ק' =קדוש קדוש קדוש=. רבן גמליאל אומר הקדוש ברוך הוא אמרה שנאמר שיר השירים, השיר הנבחר מכל השירים ואמרוה האבות והצדיקים והנביאים ומלאכי השרת, מי אמרה, מי שהשלום שלו (בנוהג) [ונוהג] שלום (על) [עם] כל בריות, החמה זורחת על הצדיקים ועל הרשעים ועושה שלום בין מלאכיו, שכן הוא אומר עושה שלום במרומיו (איוב כ"ה ג') הברקים שטחין מתוך המים והמים אינם מכבין אישן של ברקים והברקים אין שורפים את המים, הרקיע של מים, החמה והלבנה והכוכבים והמזלות של אש רצים ומהלכים ואינם מזיקים זה את זה, ואתה מוצא (במרכבות) [במכותיו של] פרעה [ברד] ואש מתלקחת בתוך הברד, (שמות ט' כ"ד), שהיו מעורבים שניהם כאחד ולא היו מזיקים זה לזה, וכן בהר סיני ברד וגחלי אש (תהלים י"ח י"ג). בארץ אי אפשר לשור לראות את הארי, שהרי שונא, לשור, אבל במרום השור והארי שניהם במרכבה ושלום ביניהם ואוהבים זה לזה, שנאמר ופניהם איש אל אחיו (שמות כ"ה כ'), שהיו נוהגים אהבה ורעות, שנאמר עושה שלום במרומיו (איוב כ"ה ב'). רבי אומר מי שהשלים לבנים מה שקיים לאבות שאומר כי גר יהיה זרעך וגו' [וגם את הגוי אשר יעבודו דן אנכי] (בראשית ט"ו י"ג י"ד) בשתי אותיות קיים לו שהוא גואלם ובשבעים [אותיות] גאלם, שנאמר במסות באותות ובמפותים /ובמופתים/ ובמלחמה וגו' (דברים ד' ל"ד), כנגד שבעים שירדו עם יעקב למצרים, ובשבעים שנתנו לו כנגד שבעים לשונות, שנאמר יצב גבולות עמים למספר בני ישראל (שם /דברים/ ל"ב ח'), כנגדן נקראו לישראל שבעים שמות ולירושלים שבעים ולתורה שבעים, כנגד שבעים שמות שנקראו להקב"ה.
	ד"א שיר השירים אשר לשלמה. ללמדך שחכמתו של שלמה היא שקולה כנגד התורה, רבי עקיבא אומר אלו לא נתנה שיר השירים בתורה כדאי היתה לנהוג את העולם. ומניין שחכמה שקולה כתורה, שנאמר חכמה ומוסר אוילים בזו (משלי א' ז') ומוסר זו תורה, שנאמר שמע בני מוסר אביך (שם שם /משלי א'/ ח'), ולא עוד אלא שהקדים חכמה לתורה, שנאמר ראשית חכמה יראת ה' (תהלים קי"א י'). ר' אלעזר בן עזריה אומר אם אין חכמה אין תורה, אם אין בידך יראת חטא אין בידך תורה, לפי שקדמה חכמתו של שלמה, שאמר עליו הכתוב ויאהב שלמה את ה' (מ"א =מלכים א'= ג' ג'), שהיתה החכמה מתנה לשלמה. אחד משלשה שאמר להם הקדוש ברוך הוא שאלו, אברהם משיח שלמה, אף על פי שכתיב שאמר המקום לאברהם אל תירא אברם אנכי מגן לך (בראשית ט"ו א'), אמר אברהם כל בקשותי נתת חוץ מאחד, הן לי לא נתת זרע (שם שם /בראשית ט"ו/ ג'), א"ל הקדוש ברוך הוא הבט נא השמימה וגו' (שם שם /בראשית ט"ו/ ה') למה אמר לו הקדוש ברוך הוא כה יהיה זרעך (שם שם /בראשית ט"ו/), אלא שהראה לו מזלו של יצחק מן הכוכבים ששמו מזל כה, שנאמר שבו לכם פה עם החמור ואני והנער נלכה עד כה (שם /בראשית/ כ"ב ב'), והלא אני רואה מזלו של יצחק בין הכוכבים, שהיה אברהם אסטרולוגים במזלות, ולמה אמר להם ונשתחוה ונשובה אליכם (שם שם /בראשית כ"ב/), אלא שנתנבא אברהם שהם חוזרים הוא ויצחק בשלום מן המזבח. ד"א למה אמר נלכה עד כה, אלא שנתנבא אברהם על אותו מקום שעקד עליו יצחק בנו, שעתידים הכהנים לברך ולעמוד ופורשים את כפיהם לברך את ישראל בכה, שנאמר כה תברכו את בני ישראל (במדבר ו' כ"ג). ד"א למה אמר להם שבו לכם פה עם החמור, שנתנבא על אותו מקום בית הבחירה, שנאמר זאת מנוחתי עדי עד פה אשב וגו' (תהלים קל"ב י"ד). משיח שהוא בא לגאולת ישראל מהרה, א"ל הקדוש ברוך הוא שאל, שנאמר ה' אמר אלי בני אתה וגו' שאל ממני ואתנה גוים נחלתך וגו' (תהלים ב' ז' ח'), אמר משיח מה הנאה לי במלכות הואיל ומשוח מלחמה הכני, שכן נתנבא עליו זכריהו ויספדו עליו כמספד על היחיד (זכריה י"ב י'), מה הנאה יש לי במלכות ובעשר אם עתיד שישלטו בי, איני שואל אלא שתתן לי חיים, אמר לו הקדוש ברוך הוא כבר נתון לך מה ששאלת, עד שלא עמדת נתנבא עליך דוד אביך, שנאמר חיים שאל ממך נתת לו וגו' (תהלים כ"א ה'), ולא חיים בלבד אלא גם עשר ונכסים וכבוד. כשיבא המשיח אז המלכיות פוסקות מן העולם וטועמין את המות, שנאמר והיה יום אחד [הוא יודע] לה' לא יום ולא לילה (זכריה י"ד ז'), יום שהוא מפסיק בין שני עולמות. אמר לשלמה שאל, אמר שלמה ונתת לעבדך לב (יודע) [שומע לשפוט את עמך] להבין בין טוב לרע וגו' (מ"א =מלכים א'= ג' ט'), להודיע מתנותיו של שלמה כמה הן גדולות, נאמר בשלמה וידבר שלשת אלפים משל ויהי שירו חמשה ואלף (שם /מלכים א'/ ה' י"ב) ושיר השירים משובחת מכלם. ר' נחמיה אומר אין דבר שלא אמר עליו שלמה שיר, שנאמר שיר השירים, הרי שלשה שירים, האיך היא שלשה שירים, שלשה שירים לשבעים (דבר) [שמות] שבתורה, (שלשה) ושבעים לישראל ושבעים לירושלם ושבעים להקב"ה, שלשה שירים אמר כנגד שלשה ימים שנשתמש העולם לאור הטוב עד שלא נבראה החמה וכנגד שלשה דברים שהיו קודם בראשית, המים הרוח והחשך, שלשה ספרים כתב, שיר השירים ומשלי וקהלת, שיר השירים כתב בקטנותו, משלי בילדותו וקהלת משהזקין, שלשה שירים אמר כנגד שלש מעלות שעלה, בראשונה כתיב ויתן (שלמה) [המלך] את הכסף בירושלים כאבנים (מ"א =מלכים א'= י' כ"ז), וכתיב אין כסף נחשב בימי שלמה למאומה (שם שם /מלכים א' י'/ כ"א, דה"י =דברי הימים= ב' ט' כ'), המעלה השנית ותרב חכמת שלמה מחכמת כל בני קדם (מ"א =מלכים א'= ה' י'), וה' נתן חכמה לשלמה (שם שם /מלכים א' ה'/ כ"ו), המעלה השלישית כי הוא רודה בכל עבר הנהר מתפסח ועד עזה (שם שם /מלכים א' ה'/ ד'), והלא תפסח ועזה נתונות זו בצד זו, אלא כמה שיצא מתפסח וילך ויקיף את כל העולם כולו עד שיבא לעזה, כך היה שלמה שולט בכל העולם כלו, וישב שלמה על כסא ה' למלך (דה"א =דברי הימים א'= כ"ט כ"ג), וכי אפשר לישב על כסא ה', אלא כמו שהקב"ה שולט מסוף העולם ועד סופו, כך היה שלמה שולט מסוף העולם ועד סופו. ד"א שלשה שירים אמר כנגד שלש ירידות שירד, ראשונה שהיה מלך מסוף העולם ועד סופו ונתמעטה מלכותו וחזר להיות מלך על ישראל בלבד, שכן הוא אומר משלי שלמה בן דוד מלך ישראל (משלי א' א'), ירידה שניה שחזר להיות מלך בירושלם בלבד, שכן הוא אומר דברי קהלת בן דוד מלך בירושלם (קהלת א' א'), הירידה השלישית שמרדו בו בני ישראל ולא היה מלך אלא על מטתו בלבד, ולא היה יכול אותו המלך הגדול שהיה אדם מזכיר שמו על הרוחות שהן זועות ומרתיחות מפניו, חזר להיות מתירא מהן וגבורי ישראל עומדים עליו ושומרים את מטתו מן הרוחות. [ד"א] שלשה שירים אמר, כנגד שלשה עולמות, השיר הראשון על שירו של העולם הזה, שהוא על שבע מינים, שנאמר שבע ביום הללתיך (תהלים קי"ט קס"ד), שני על שירו של משיח שהוא על שמונה מינים, שנאמר למנצח על השמינית (תהלים י"ב א'), השלישי על שירו של העולם הבא שהוא על עשר מינים, שנאמר בנבל עשור זמרו לו (שם /תהלים/ ל"ג ב'). שיר השירים, שהוא שבח על כל השירים. שבעים שמות קרא לישראל ואלו הן. [ישראל], ישרון, בכור, נער, רך, יחיד, [ילד, אח, רע, אהוב, בן, עבד, עם, גוי, לאם, בת, רעיה], כלה, אשת נעורים, יהודים, עברים, אריה, אפרתים, נחש, אליה, זאב, שור, ראם, כרם, נטע שעשועים, גן נעול, פרדס, מעין חתום, ידיד, גאולים, קדושים, ממלכת כהנים, צבאות, משרתים, [אלהים], אדונים, עליונים, אגודה, אישים, עדה, קהל, אילי הצדק, תמר, [אגוז], ענבים, תאנה, רמון, נחלה, סגולה (קנה), [יונה] צבור, בני אל חי, אישון עגלה, פרה, תולעת, אם, חכמים, גבורים, צדיקים, חסידים, ישרים, קרובים, ענוים, תמימים. הרי שבעים שמות ונתפשרו שמות, ישראל על שם היסורין, ישרון על שם שאמרו שירה על הים. נקרא בכור, שנאמר בני בכורי ישראל (שמות ד' כ"ב). נקרא נער, שנאמר כי נער ישראל ואוהבהו (הושע י"א א'). נקרא רך, שכן הוא אומר כי בן הייתי לאבי רך ויחיד [לפני אמי] (משלי ד' ג'). נקרא יחיד, שהם יחידים בעולם. נקרא ילד, שנאמר ילד שעשועים (ירמיה ל"א כ'). נקרא אח ורע, שנאמר למען אחי ורעי, (תהלים קכ"ב ח'). נקרא אהוב שנאמר אהבתי אתכם אמר ה' (מלאכי א' ב'). נקרא בן, שנאמר בנים אתם לה' אלהיכם (דברים י"ד א'). נקרא עבד, שנאמר כי לי בני ישראל עבדים (ויקרא כ"ה נ"ה). נקרא עם, שנאמר עם ה' (אלהי) [אל ישראל] (מ"ב =מלכים ב'= ט' ו'). נקרא גוי, שנאמר כי מי גוי גדול (דברים ד' ז'). נקרא לאם, שנאמר ולאמי אלי האזינו (ישעיה נ"א ד'). נקרא בת, שנאמר הבת השובבה (ירמיה ל"א כ"ב). נקרא רעיה, שנאמר אחותי רעיתי (שה"ש =שיר השירים= ה' ב'). נקרא כלה, שנאמר לבבתיני אחותי כלה (שם /שיר השירים/ ד' ט'). נקרא יהודים, על שהם מודים להקב"ה. נקרא עברים, (שעשו) [שקבלו] את התורה שנכתבה בעבר הירדן. נקרא אריה, שנאמר הן עם כלביא וגו' (במדבר כ"ג כ"ד). נקרא נחש, שנאמר יהי דן נחש (בראשית מ"ט י"ז). נקרא אילה, שנאמר נפתלי אילה שלוחה (שם שם /בראשית מ"ט/ כ"א). נקרא זאב, שנאמר בנימין זאב יטרף (שם /בראשית מ"ט/ כ"ז). נקרא שור, שנאמר בכור שורו (דברים ל"ג י"ז). נקרא ראם, שנאמר וקרני ראם קרניו (שם /דברים ל"ג/). נקרא כרם, שנאמר כי כרם ה' [צבאות בית] ישראל (ישעיה ה' ז'). נקרא פרדס, שנאמר שלחיך פרדס (שה"ש =שיר השירים= ד' י"ג). נקרא מעין, שנאמר גן נעול מעין חתום (שם שם /שיר השירים ד'/ י"ב). נקרא ידידים, שנאמר מה לידידי בביתי (ירמיה י"א ט"ו). נקרא קדושים, שנאמר קדושים תהיו (ויקרא י"ט ב'). נקרא ממלכת כהנים שנא' ואתם תהיו לי ממלכת כהנים (שמות י"ט ו'). נקרא משרתים, שנאמר (משרתי עליון) [משרתי אלהינו (ישעיה ס"א ו')]. נקרא צבאות, שנאמר יצאו כל צבאות ה' (שמות י"ב מ"א). נקרא אלהים, שנאמר אמרתי אלהים אתם (תהלים פ"ב ו'). נקרא עליונים (ואדונים), שנאמר ולקדושי עליונים (דניאל ז' כ"ה). נקרא אגודה, שנאמר ואגודתו על ארץ יסדה (עמוס ט' ו'). נקרא אישים, שנאמר אליכם אישים אקרא (משלי ח' ד'). נקרא עדה, שנאמר ויאמרו כל העדה (במדבר י"ד י'). נקרא אילי הצדק, שנאמר וקרא להם אילי הצדק (ישעיה ס"א ג'). נקרא תמר, שנאמר צדיק כתמר יפרח (תהלים צ"ב י"ג). נקרא אגוז, שנאמר אל גנת אגוז ירדתי (שה"ש =שיר השירים= ו' י"א). נקראו ענבים, שנאמר כענבים במדבר (הושע ט' י'). נקרא תאנה, שנאמר כתאנה בראשיתה (שם /הושע ט'/). נקרא רמון, שנאמר כפלח הרמון רקתך (שה"ש =שיר השירים= ד' ג') נקרא נחלה, שנאמר ונחלתי ישראל (ישעיה י"ט כ"ה). נקרא סגולה, שנאמר והייתם לי סגולה (שמות י"ט ה'). נקרא יונה שנאמר יונתי בחגוי הסלע (שה"ש =שיר השירים= ב' י"ד). נקראו בני אל חי, שנאמר יאמר להם בני אל חי (הושע ב' א'). נקרא אישון, שנאמר יצרנהו כאישון (דברים ל"ב י'). נקרא פרה, שנאמר כי כפרה סוררה [סרר ישראל] (הושע ד' ט"ז). נקרא תולעת, שנאמר אל תיראי תולעת יעקב (ישעיה מ"א י"ד). נקרא עגלה, שנאמר אפרים עגלה (משולשת) [מלמדה] (הושע י' י"א). נקרא אם, שנאמר בעטרה שעטרה לו אמו (שה"ש =שיר השירים= ג' י"א). נקרא חכם, שנאמר רק עם חכם (דברים ד' ו'). נקראו גבורים, שנאמר גבורי כח עושה דברו (תהלים ק"ג כ'). נקראו צדיקים, על שם הצדקה שהם עושים. נקראו ישרים, שהולכים בישרת לבם בדרכי המקום. נקראו קרובים, שנאמר לבני ישראל עם קרובו (תהלים קמ"ח י"ד). נקראו ענוים, שנאמר וענוים ירשו ארץ (שם /תהלים/ ל"ז י"א). נקראו תמימים, שכן הוא אומר ותמימים יותרו בה (משלי ב' כ"א). שבעים שמות קרא לירושלים. ירושלים, שלום, יראה, יבוס, גלעד, לבנון, ציון, (מרומים) [מרום, ים], כסא ה', עיר (ישראל) [דוד], יפה נוף, [הר ציון], ירכתי צפון, [קרית מלך רב], משוש כל הארץ, בעולה, חפצי בה, אבן מעמסה, אפרתה, שדה יער, מנוחה, אריאל, הר מועד, יפה, (על) בתולה, כלה, אשת נעורים, רבתי עם, רבתי בגוים, שרתי במדינות, עיר שחברה לה, בית תפלה, מגדל עדר, מצודה, ידידות, (ירושה) [דרושה], עיר לא נעזבה, גילה, (גן עדן ה') [עדן, גן ה'], הר מרום, ה' קדושים, עקרה, מוריה, הר גבוה, עיר היונה, קריה נאמנה, עיר הצדק, גיא חזיון, דלתות העמים, במות, נחלה, הר הקדש, הר חמד, גבעת הלבונה, עיר דוד, עיר הנגב, הר מרום ישראל, שם חדש אשר פי ה' יקבנו, (עיר דוד, הנגב, הר מרום ישראל). נקראה שלם, שנאמר ומלכי צדק מלך שלם (בראשית י"ד י"ח). נקראה יראה, שנאמר ה' יראה (שם /בראשית/ כ"ב י"ד), שמתוכה הוא רואה (עם) [עניי עמי] ומרחם עליהם [ומתוכה] ברא את העולם. [נקראה] לבנון, שנאמר ההר הטוב הזה והלבנון (דברים ג' כ"ה). נקראה מרום, שנאמר נשגב ה' כי שוכן מרום (ישעיה ל"ג ה'). נקראה כסא, שכן הוא אומר בעת ההיא יקראו לירושלם [כסא] ה' (ירמיה ג' י"ז), שמתוכה יקשב /ישב/ על כסא [דין] ומחייב אויבי עמו. [נקראה ים], שנאמר ונקוו אליה כל הגוים לשם ה' לירושלם (שם /ירמיהו ג'/) [ונאמר] יקוו המים מתחת השמים אל מקום אחד (בראשית א' ט'), וכמו שקבל ים כל מי בראשית כך היא עתידה לקבל את כל בניה. נקראה עיר דוד, שנאמר וילכוד דוד את מצודת ציון היא עיר דוד (ש"ב =שמואל ב'= ה' ז'), ומפני מה נקראת על שם בשר ודם, אלא שהיה גלוי לפני הקדוש ברוך הוא שבשר ודם בונה אותה ובשר ודם מחריבה, אבל (לעולם הבא) [לעתיד לבא] היא נקראת על שמו של הקדוש ברוך הוא, שנאמר עיר [ה'] ציון קדוש ישראל (ישעיה ס' י"ד). נקראה יפה נוף, שנאמר יפה נוף משוש כל הארץ (תהלים מ"ח ג'). נקראה הר ציון, כשם שמעמידין ציון לקברות להודיע בין טמא לטהור, כך הודעתי לכל באי עולם שהיא ואני זווגם. נקראה ירכתי צפון, שעתידין כל נכסי צפון להכנס לתוכה. נקראה קרית מלך רב, שהיא עירו של מלך מלכי המלכים הקדוש ברוך הוא. נקראה כלילת יופי, שנאמר כלילת יופי משוש לכל הארץ (איכה ב' ט"ו). נקראה בעולה, שהיא בעולה שאין לה פרנס אלא הקדוש ברוך הוא. נקראה חפצי בה, שנאמר כי לך יקרא חפצי בה ולארצך בעולה (ישעיה ס"ב ד'), (שכן [הוא] אומר ציון דורש אין לה (ירמיה ל, ז')). [ד"א] חפצי בה, שאני רוצה בה מכל המדינות, שנאמר אוהב ה' את שערי ציון (תהלים פ"ז ב'). נקראה עיר לא נעזבה, [שנאמר ולך יקרא דרושה עיר לא נעזבה (ישעיה ס"ב י"ב)], העיר שאינה נעזבת מפני לעולם, [שנאמר לא יאמר לך עוד עזובה וגו' (שם שם /ישעיהו ס"ב/ ד')]. נקראה גילה, שנאמר הנני (בונה) [בורא את] ירושלים גילה ועמה משוש (שם /ישעיהו/ ס"ה י"ח). נקראה בשן שנאמר הר גבנונים הר בשן (תהלים ס"ח ט"ז) נקראה חדרך, שנאמר בארץ חדרך (זכריה ט' א'), שהיא מחרדת למלך שבמרום. נקראה רמה, שנאמר קול ברמה נשמע (ירמיה ל"א ט"ו). נקראה עדן, שבניה עתידים להכנס ולהתעדן בתוכה. שבעים שמות קרא שלמה לתורה. ראשית, קנין, חכמה, מוסר, בינה, צדק, משפט, מישרים, ערמה, דעת, מזמה, לקח, ירושה, תחבלות, משל, מליצה, חידה, תורה, יראה, ספר הברית, מלחמות, תמימה, טהורה, נאמנה, מחכימה, משיבת נפש, מאירת עינים, עדות, נוצר, משמחי לב, עומדת לעד, חמודה, זהב, כסף, גזית, כלי פז, טובה, פנינים, לוית חן, ענקים, אשורית, דבש, נפת צופים, שמן תורק, מגדים, שעשועים, מועצות, אמרי אמת, נעימים, נחלה, מתוקה, עמוקה, רחבה, עטרת, אשת נעורים, אילת אהבים, יעלת חן, דודים, חכמים, חלב, עץ חיים, יקרה, חרוץ, תבואה. ובשבעים שמות נקרא הקדוש ברוך הוא. עליון, רם, נשא, [נשגב], נפלא, גדול, גבור, עזוז, הוד, הדר, נורא, ישר, אדיר, צור, תמים, נאמן, טוב, חסיד, צדיק, קדוש, טהור, קנא, נוקם, נוטר, בעל חימה, נאה, צח, אדום, [אח], רחוק, קרוב, איש, שומר, ראשון, אחרון, אריה, נשר, רועה, תפוח, מור, אשכול הכופר, (יער), [עיר], מגדל, שופט, מלך, מסתתר, יוצר, בורא, גומל, בונה, קורא, רוגע, ה', אלהים, אהיה אשר אהיה, צבי, עופר האילים, חנון רחום. נקרא עליון, עליון במרומים. אלהים, שבדין ברא את העולם, ה' מרי ארעא ומרי שמיא. אדון, שהוא אדון כל הארץ. אלוה, שהוא אלוה כל בריותיו. שהוא תקיף על כל. אהיה אשר אהיה, שהוא יחידי ואין חוץ ממנו. שדי, שאין העולם כדאי שברא אותו. רם ונשא, [שכן הוא אומר] כה אמר רם ונשא (ישעיה נ"ז ט"ז). [נשגב], נשגב ה' כי שוכן מרום (שם /ישעיהו/ ל"ג ה'). נפלא, לעושה נפלאות גדולות לבדו (תהלים קל"ו ד'). גדול, גדול אדונינו ורב כח (שם /תהלים/ קמ"ז ה'). עזוז וגבור, ה' עזוז וגבור (שם /תהלים/ כ"ד ח'). הוד והדר, הוד והדר לפניו (שם /תהלים/ צ"ו ו'). נורא, נורא אלהים ממקדשיך (שם /תהלים/ ס"ח ל"ו). הוד והדר, הוד והדר לפניו (שם /תהלים/ צ"ו ו'). צור, ה' צורי ולא עולתה בו (שם /תהלים/ צ"ב ט"ז). נאמן, האל הנאמן (דברים ז' ט'). טוב, טוב ה' לכל (תהלים קמ"ה ט'). חסיד, כי חסיד אני נאם ה' (ירמיה ג' י"ב). טהור, טהור עינים מראות רע (חבקוק א' י"ג). אש, כי ה' אלהיך אש אוכלה הוא (דברים ד' כ"ד). קנא, כי אל קנא (הוא) (שם /דברים/ ו' ט"ו). נוקם ה' ובעל חמה (נחום א' ב'). גאה, כי גאה גאה (שמות ט"ו א'). אח, מי יתנך כאח לי (שה"ש =שיר השירים= ח' א'). רחוק, רחוק ה' מרשעים (משלי ט"ו כ"ד). קרוב, קרוב ה' לכל קוראיו (תהלים קמ"ה ח'). איש, והיה ביום ההוא נאם ה' תקראי (לי) אישי (הושע ב' י"ח). שומר, הנה לא ינום ולא יישן שומר ישראל (תהלים קכ"א ד'). ראשון ואחרון, אני ה' ראשון ואת אחרונים אני הוא (ישעיה מ"א ד'). אב, הלא אב אחד לכלנו (מלאכי ב' י'). אריה, אריה שאג מי לא יירא (עמוס ג' ח'). נשר, כנשר יעיר קנו (דברים ל"ב י"א), תפוח, כתפוח בעצי היער (שה"ש =שיר השירים= ב' ג'). מור, צרור המור דודי לי (שם /שיר השירים/ א' י"ג). אשכול, אשכול הכפר (שם שם /שיר השירים א'/ י"ד). עיר, עיר וקדיש (דניאל ד' י'). מגדל, מגדל עז שם ה' (משלי י"ח י'). שופט, (כי) אלהים שופט צדיק (תהלים ז' י"ב). מלך, כה אמר [ה'] מלך ישראל (ישעיה מ"ד ו'). מסתתר, אכן אתה אל מסתתר (ישעיה מ"ה ט"ו). יוצר, כי הנה יוצר הרים ובורא רוח (עמוס ד' י"ג). מושיע, אלהי ישראל מושיע (ישעיה מ"ה ט"ו). גואל, גואלם חזק (ירמיה ג' ל"ד). ישר, ישר יחזו פנימו (תהלים י"א ז'). חנון ורחום, חנון ורחום ה' (תהלים קי"א ד'). צח ואדום, דודי צח ואדום (שה"ש =שיר השירים= ה' י'), נקרא הקדוש ברוך הוא (שבעה) [בשבעים] שמות ובחר בישראל שנקראו בשבעים שמות ונתן להם את התורה שנקראת שבעים שמות והוא עתיד לנחם בירושלים שנקראת שבעים שמות. דבר אחר שיר השירים אשר לשלמה. עשר שירות הן. שירת אדם, שירת אברהם, שירת הים, שירת הבאר, שירת משה, שירת יהושע, שירת דבורה, שירת דוד, שירת שלמה דשיר השירים ושירת לעולם הבא [שנאמר] שירו לה' שיר חדש (ישעיה מ"ב י'), ושיר השירים משובחת מכולם, שכל השירים יש מהם שתחלתו שבח וסופו גנאי, ויש מהם תחלתו גנאי וסופו שבח, השיר שאמרו ישראל על הבאר תחלתו שבח וסופו גנאי, האזינו השמים (דברים ל"ב א'), תחלתו גנאי וסופו שבח, [אשירה נא לידידי (ישעיה ה' א'), תחלתו שבח וסופו גנאי], שיר השירים שבח שבחים, שכל השירים שנאמרו אמרום נביאים בני הדיוטות, אבל שיר השירים אמרו מלך [בן מלך], נביא בן נביא, נשיא בן נשיא. וחכמים אומרים מהר סיני נתנה. ד"א שיר השירים אשר לשלמה. אמר רבי אלעזר בן עזריה משל למה הדבר דומה, למלך שנתן לנחתום כור חטים ואמר לו הוצא לי משם עשר סאין סולת, חזר ואמר לו [הוציא לי] מתוך עשר שש, מתוך שש ארבע, כך הקדוש ברוך הוא סולת את הנביאים מתוך התורה ואת הכתובים מתוך הנביאים ושיר השירים נסלתה מכולם. ד"א שיר השירים אשר לשלמה. כל השירים שנאמרו לשעבר, היו אומרים את השירה שעל ידיהן היתה הגאולה, לפיכך היו אומרים שירה לפני הקדוש ברוך הוא עומד לעשות נצחון לבניו הוא עתיד לומר שירה לבניו מנין אתה אומר ששתי שירות אמרו מלאכי השרת, אחת בעקדת יצחק ואחת על הים. ביצחק היו משוררים לפני מלך מלכי המלכים הקדוש ברוך הוא ואומרים ה' אדונינו מה אדיר שמך בכל הארץ (תהלים ח' ב') ולמה הם אומרים מלא כל הארץ כבודו (ישעיה ו' ג'), אלא שאמרו מלך מלכי המלכים אם אין לו כבוד בארץ אין שמו בארץ ואין שמו במרום, אם אין עמו ממליכין אותו בארץ כביכול אין לו מלכות בשמי המרום, הרי ישראל אומרים שמע ישראל ה' אלהינו ה' אחד (דברים ו' ד') והם נותנים רשות למלאכי השרת שמקבלים מהם ואומרים ברוך שם כבוד מלכותו לעולם ועד, הרי לנו שירה אחת בעקדת יצחק ואחת על הים, כמה שנאמר מפי עוללים ויונקים יסדת עז (תהלים ח' ג), לכך נאמר שיר השירים, מלמד ששתי השירות האלו אמרו מלאכי המרום, מפי עוללים ויונקים יסדת עז, ה' אדונינו מה אדיר שמך בכל הארץ. 


נקראו עברים על שם עבר הירדן ותרוה שנתנה בו- מקום המכונן זהות




מעניין שהרבי הרייצ בראשית המאה העשרים מכנה את עם ישראל לעתים היראים (כמובן מי שירא לדבר ה' למול המשכילים וכודמה) אך מכנה אותם גם "מחנה העברים". (קונט' ומעיין הוצאת קה"ת עמ' 39)

[[עבריות לעיין]]