ואיך ניתן להסביר מהו בית, למי שגדל ביער. צמרות עצים מכסות מפני שמש שקרנית.
אמור לי כמה שמות של מאכלים אתה יודע, ואומר לך באיזה בית גדלת. ואיך מסבירים מהו אוכל, למי שגדל על חום של מיקרוגל.
שלוש אותיות, מתחיל ב-ב'. ברק, בלו, באר או בור. בית אינה אפשרות נתפסת ללב שמשחק מחבואים, ומחכה שיבואו לחפש אותו יותר מדי שנים.
"את רוצה שאעשה לך צמה? או אולי שתי קוקיות?" שכר דירה, קניות בסופר, אישה ושתי בנות.
אלוהים ביקש לברוא לו דירה בתחתונים ואני קורא ללב שיבוא לאכול איתנו ארוחת ערב חמה.