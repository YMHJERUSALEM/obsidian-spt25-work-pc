[[חסידות]]


י"ט בכסליו כבר מזמן אינו חג השמור רק לחסידי חב"ד.
מבט חטוף במצעד השירים המובילים בישראל, יגלה לנו עד כמה החסידות היא כבר חלק אינטגרלי, בהוויה ובתרבות הישראלית כולה. לא משנה מה נחשוב על מילותיו של הזמר אליצור, קשה לא להבחין בחתימת ידם של גדולי החסידות, המובלעת בין המילים החוגגות את אהבת ה' יתברך.
למעלה משלוש מאות שנים מפרידות בינינו לבין הבעל שם טוב. מאתים ועשרים ושש שנים חלפו מהיום בו אדמו"ר הזקן שוחרר מכלא הצאר. שנתיים קודם לכן באותו היום, נדפס לראשונה ספר התניא. ומה שהחל כחבורת תלמידים קטנה בערבות אוקראינה, צמח לתנועה עממית, שברבות השנים כבשה את ליבו של העם, ולעתים אף את צורתה של התורה.
תלי תלים של הסברים ניתנו בניסיון לפענח את הופעתה של החסידות וקבלתה בעם. תאוריות שונות ומגוונות, שבחלקן כנראה אמת רבה. אך במבט היסטורי לאחור, מי שיתבונן היטב יוכל לראות באור זוהר את דברי רבי יוחנן במסכת יומא, על הצדיקים שראה הקב"ה שמועטין הם, ולכן שתלן בכל דור ודור. כך הגיח לו הבעל שם טוב, כמעט משום מקום בהשגחה א-להית. וכמו זרק שמרים לעיסה שהיתה היהדות במזרח אירופה הקופאת מקור, ביותר מדי רבדים. הזרדים שהצית גברו ומזמן היו למדורה.
ואף על פי שאין זה מן הידועות או מן החומרים הנלמדים לבגרות בבתי הספר, ואף על פי שלעתים קשה לנו להפריד ולהבחין בין הציבורים המתקראים חסידים, לבין תורת החסידות והתנועה. ישנו קשר ישיר המתקיים בין הופעת החסידות לצמיחת הציונות. בנקל נוכל לראות כיצד אט אט ביקשה החסידות להוציא את מלכו של עולם, מארבע אמות של הלכה שהיו למקומו הבלעדי בעת הגלות. כיצד אט אט משכה החסידות את החיות היהודית. קראה לה להתפשט ולהתרחב לציור מרובד ורחב. כי רחמנא לבא בעי, ובכל דרכינו נוכל לדעתו. קשה עד בלתי אפשרי להבין את תורת הציונות הדתית למשל, מבלי לראותה דרך משקפי החסידות שניצבה על אדן החלון, בואכה ארץ ישראל. תורת הרב קוק בפרט, לא רק יונקת אלא נשענת על גדולי החסידות שקדמו לו.
י"ט כסליו הוא זמן להודות גם על כל אלה. אשרינו, מה טוב חלקנו. יפה מאוד היא ירושתנו.
אלא שעבורנו, שזכינו לא רק בירושת התורה אלא גם בירושת הארץ, לא יתכן להסתפק במועד הזה כזמן לחגיגה או הודיה. י"ט בכסלו בכלל, ובפרט בארץ ישראל, מוכרח להיות גם זמן של עבודה.

באחד הטקסטים הבודדים שכנראה כתב רבי ישראל בעל שם טוב, הוא מתאר לגיסו שכבר עלה לארץ, חוויה של התגלות פנימית - עליית נשמה. במסעו מספר הבעש"ט כי כשהגיע להיכלו של משיח, שאל אותו בפשטות- "אימתי קאתי מר"- מתי תבוא? והלה ענה לו- לכשיפוצו מעיינותיך חוצה.
בקלות ניתן לחשוב כי הנה התגשמה הבשורה לנגד עינינו. לאן עוד אפשר להפיץ מעייני תורה וחסידות, הממלאות את הארץ כולה. אלא שהבעש"ט עצמו הצטער על התשובה. כיוון שלתשובתו של המשיח לשאלה מתי יבוא, היה גם חלק שני בו אמר לרבי ישראל, שיבוא- "כשידעו כולם לעשות יחודים כמוך". ועל אף שמלאו מדפי הספרים באין ספור גרסאות לתורות חסידיות, דומה כי חציה השני של התשובה, עוד מצריך מאיתנו עבודה רבה. וגם אם נותיר בצד את יחודי הבעל שם טוב עצמו, על מדרגותיהם המופלאות, ונסתפק במדרגה הפשוטה שלהם, יחוד עבורנו הוא משימה של חיבור. והיחודים אליהם אנו נקראים הם חיבורים. חיבור בין אדם לעצמו ולאלוהיו. חיבור בין אדם לרעייתו ומשפחתו, בין אישה לבעלה, בין אדם לילדיו. חיבור בין אדם לעולמו, בין קבוצות וציבורים. חיבור בין קצוות ואף בין הפכים. ויתכן שהמשימה הזו דורשת מאיתנו קפיצה לנתיבים בהם טרם פסענו. וודאי שהקריאה הזו תובעת אותנו למאמץ וצמיחה שעוד לא צמחנו. אך דווקא בעת הזו בה אנו צמאים כלכך לרוח חדשה, בעת הזו בה אנו זקוקים ליחודים וחיבורים פנימיים וחיצוניים, בעת הזו בה אנו משוועים לקרבת אלוהים, עלינו לאזור אומץ ולחקור את אותם הנתיבים. חסידים הראשונים יעמדו לנגד עינינו, חסידות דארץ ישראל ממתינה לנו.
עלינו לבקש במועד המיוחד הזה, שיפתחו לנו שערי החסידות שהולמת את אתגרי הדור שלנו. שיאירו לנו נתיבי תורה שיונקים מהחיבור המופלא לו זכינו, בארץ הקודש ובעיר האלוהים. חיבור שעלינו לזכור כי גם גדולי התורה לאורך כל דורות הגלות, לא יכלו להעלות על דעתם. בי"ט כסלו עבודתנו היא לבקש ולהיפתח, להתפלל על שערי תורה מחדשת ומתחדשת, שערי התורה והחסידות שארץ ישראל מבקשת.
לחיים!


