
יותם הלפרין

כששואלים אותי מה אני עושה בחיים, אני עונה בדרך כלל שאני משוטט. כשלמעשה השיטוט הוא בין עולמות. 
ביום יום אני מנהל את המרכז החינוכי מגדל דוד בירושלים, ובערבים מלמד תורה במקומות שונים, או עורך חופות לזוגות. בשלוש השנים הקודמות שימשתי כיועץ לשר התקשורת, תפקיד מרתק אשר כבדרך אגב אפשר לציין שהלימודים במכללה ליוו אותי במהלכו פעמים רבות.

ואולי זו הסיבה שאני אוחז בדעה מאוד לא פופלארית בתקופה האחרונה- אני אופטימי. מאוד. במגדל דוד יש לנו משימה אחת- לספר את סיפורה של ירושלים. וזה רק נראה פשוט, כי כיצד מספרים סיפור של עיר בת קרוב לארבעת אלפים שנה? 
אבל עיקר המשימה שלנו היא לנסות ולעורר את השאלה הגדולה עוד יותר- מהו הפרק הבא בסיפורה של ירושלים?
והפרק הבא בסיפורה של ירושלים הוא הפרק הבא בסיפורה של ישראל, סיפור שמעטים מדי עצרו כדי לחשוב כיצד הוא אמור להיכתב. זו אולי אחת הפעמים הראשונות שאנו נאלצים לתת את הדעת על השאלה - מהו הסיפור הזה? ומי בעצם כותב אותו?
צד אחד מושך את העט לכתוב סיפור שיהיה כמה שיותר דומה לסיפורים אחרים על מדף המדינות. ולצד האחר אצה הדרך לכתוב משהו שאף אחד מעולם לא כתב. 
אך כשמביטים על הסיפור מגובה 770 המטרים של מגדל דוד המשקיף על ירושלים, מבינים שאנחנו בעיצומו של כתיבת סיפור שמעולם לא נכתב, אלא שהפעם אין לנו ברירה אלא לקחת את הנוצה לידינו ולהכריע יחד כיצד ייראה הפרק הבא.

יש סיפורים שכותבים את עצמם. יש כאלה שהמספר בחר בהם. 
בדברי ימיה של אומה פרקים רבים נכתבים מעצמם, פרקים רבים לא פחות נכתבים מכורח הנסיבות, ויש כאלה שספק אם בכלל ראויים להיכתב כאשר ההתרחשויות המרכזיות בהם פשוט מתרחשות מבלי משים. אך יש מקום של כבוד לפרקים שאותם היא בוחרת לכתוב, מתוך מודעות צלולה למציאות בה היא פועלת, ומתוך בחירה מודעת של נטילת המושכות על גורלה ומסלולה.
היא יכולה לבחור ללכת בדרכים שסללו אומות אחרות לפניה, סופרים טובים גם שואלים מסופרים גדולים שקדמו להם. היא יכולה גם להחליט שאין כאן דבר שראוי לספר, ובעצם למזג את סיפורה בסיפור כלל עולמי ולהיות עוד הערת שוליים בסיפור האנושי הגדול. זו אפשרות שאסור להקל בה ראש.

התקופה האחרונה עוררה קשיים נוראיים עד בלתי נסבלים בצדדים השונים בקרבנו. 



ויש דברים שפשוט לא יכלו להיכתב אחרת. כמו הרגעים הקדושים הללו בין השמשות עם צאת יום הזכרון עת מעריב עלינו יום העצמאות.

אך כשמביטים מרום 770 המטרים אליהם מתנשא מגדל דוד, אל עבר העיר שאין שניה לה בהיסטוריה האנושית כולה, מבינים שלמעשה אין לנו ברירה אלא לסלול נתיב שאיש עוד לא צעד בו, פרק נוסף בתחיה של עמנו בארצו. וזה מרגש למדי.

שי עגנון כתב בספרו פרקי מדינה, על רגעי הקושי בהם ניסה להתחיל לספר את קורות המדינה בספר-
אבל הרעיון הזה לספר את מעשה המדינה בספר לא נתן לי מנוח. וכשנתייאשתי מכתיבת הספר, לא נתייאש הספר מלהכתב. פעמים הרבה בא בצרור דפים ריקים שעלעלה בהם הרוח וכל דף ודף היה מצווח, כאותן נשמות שהולכות ערטלאות, והיה אומר, וכי אין מלה יהודית להלבישני בזה.
דומה כי גם שבעים וחמש שנים מאוחר יותר, אנחנו עוד מחפשים את המילה הנכונה. אך כשהשאלות צפות אל חזית התודעה, אי אפשר שלא לראות בחוש כי אנו קרובים יותר מתמיד.