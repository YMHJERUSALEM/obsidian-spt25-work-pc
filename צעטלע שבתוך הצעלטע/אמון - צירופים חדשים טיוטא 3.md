
משבר אמון, זועקות כותרות העיתון. וידיעה מתחת מדווחת על כך שעקב הצעת אי אמון המועלית בכנסת, ראש הממשלה יצא מוקדם ממשפטו שעוסק בהפרת אמונים. אדם זועק את שחסר לו, כל שכן ציבור. ונראה שאמון כבר לא גר כאן יותר, אך כולם עדיין מוסיפים לשלוח לו מכתבים. אלא שללא אמון אין תזוזה, ללא אמון אין תנועה, ללא אמון אין פשר ואין יכולת להתקדם. למשבר אמון יש תוצאה ישירה, והתוצאה המיידית היא - תקיעה. אם נודה על האמת, יותר מדי דברים תקועים במציאות הישראלית שבה אנו חיים. מדינה וחברה מוכרחים להיות בתנועה, ולו רק כדי לא לעמוד במקום ולהישאר מאחור, במציאות שרצה כלכך מהר. ובתקופה הנוכחית, בה נראה כי המציאות כולה רצה במהירות כפולה, התנועה נצרכת על אחת כמה וכמה. התקיעות נמצאת בכל מקום. וועדת חקירה לא קמה וספק אם תקום. חבלי ארץ רחבים נותרים עדיין ללא שיקום. צרכי הבטחון, החוץ והפנים עולים על גדותיהם ללא מענה, ואם יש דבר אחד וודאי, הוא שללא אמון, דבר מאלה גם לא יקרה. 
כל שינוי במציאות דורשת מהלכים אמיצים, מבט חדש שמחייב סיכונים. אך ללא אמון אין סיכוי לסיכון. השמאל חושד בימין והימין לא מאמין במניעיו של השמאל. 
כמו דף שגיאה העולה בדפדפן, ומדווח שאבדה התקשורת עם השרת, כוחות מנוגדים מניעים אותנו לכיוונים שונים כרגע. והמתח לא יוכל שלא לקרוע אותנו, ללא אמון שיווסת אותו לתנועה הנכונה, או לתנועה כלשהי למעשה.

אך בין אמון לתנועה, יש שלבי ביניים. ולאמון עצמו יש שורשים המשליכים על כל השלבים.
מסה קצרה זו תבקש להציע כיוון להוציא אותנו מן המצב התקוע, דרך עמידה על שורשי האמון, על ביטוייו ועל האפיקים המובילים אליו. אלו אולי יסייעו בעדנו להשיבו לרחובותינו.

##### אמון; נעים להכיר
בכל פעולה של תקשורת אנושית טמון אמון. כשאנו פותחים את פינו אל העולם, כשאנו כותבים או משוחחים, כשאנו מפרסמים או יוצרים. ברגע ששחררנו משהו לאוויר העולם, אנו מביעים אמון בעולם שיש מקום למה שביקשנו להביא. מביעים אמון בקהל שיפגוש את יצירתנו, שישמע את דברינו. אנו מביעים אמון שמישהו יוכל להבין אותנו. אפילו מילים אלו שנכתבות כעת ונקראות על ידך, נולדו מתוך אמון סמוי ואולי כמוס, שהן יוכלו לפגוש עין מבינה, אולי אף טובה.
אמון מצוי כבר בחוויה הבסיסית הראשונית ביותר של הקיום האנושי. כשתינוק יוצא לאוויר העולם הוא מאמין שיש מי שמחכה לו שם. האינסטינקטים החדים של התינוק מכוונים כולם אך ורק לדבר אחד, להישרדותו. לו היה לו ספק קל שבקלים שלא ידאגו לו בחוץ, לא היה יוצא. האמון מכוון את פעולותינו מן הרגע בו נשמנו את נשימתנו הראשונה בעולם.
מה מגדל את האמון בחיינו, ומנין הוא מגיע למקום הראשוני הזה?
הבנת האמון תוכל להתבהר מתוך מבט על שורשו הלשוני בקיום. אין המילה אמון אלא בתה האמיצה של מלאכת האמנה. בזו ואף בזו, מסתתרת ובונה האם הנמצאת בשורש המילה והפעולה. חום האם והמגע הדואג והחומל, מבסס בקרבנו את התובנה שיש לנו על מי לסמוך.
וכמו האם כל מי שנושא במלאכת האמנה לאחר, מאמן אותו, ומטמיע בו אמון הגדל עם כל מבט דואג כנה, שלא ניתן להזדייף. אדם הגדל בבריאות, עם הדאגה "האמהית" או הדומה לה, יוצא אל העולם באמרו הן לחיים. מתמסר אליהם בתמימות. האם כמשל לתחושת הבית, ההגנה, הבטחון והתום, מייצרת אמון.

שושני הילדות המרופדים מגלים את קוציהם מהר למדי. בדרך הקשה אנו לומדים לצמצם את תנועת האמון. פה אנו בולמים אותה כדי שלא ניפגע, ושם כבר הבנו שממנו או ממנה עדיף להיזהר. והאדם הקורא זאב זאב, יוותר לבדו ולא נגיע, אבוי גם כשיצטרך. האמון הטבעי הסמוי שלנו בחיים מוסיף להתמיד, אך לצידו נוסף האמון הנרכש, אותו אנו מעניקים רק למי שעומד בתנאים הבסיסיים. בכך אנו למדים להיות ראויים גם בעצמנו. להתאמץ להיות להיות זכאים לאמון של הסובבים אותנו. לאמון הנרכש וגם לזה הטבעי, ולא לקחת אותו כמובן מאליו.
ואף על פי כן למרות הסייגים המתווספים למערכת האמון שלנו, נותר בנו אמון בסיסי אל העולם. אמון אשר בלעדיו כמעט ולא יהיה טעם לקום מן המיטה. אותו אמון הנולד מן ההשפעה "האמהית", הביתית והמוגנת, מוליך אותנו אל משמעות ואל פשרם של החיים.
אנו מאמינים שיש לנו תכלית ותוחלת. אנו מאמינים שנוכל אף למצוא לתכלית זו, שותפים. אנו מאמינים במערכות המניעות את העולם סביבנו, ואנו מאמינים שנוכל באמצעותן לפעול ואף להגשים. החל מהאמון שנותן אדם בבת זוגו, דרך האמון הניתן בכסף שעובר מיד ליד, שישמור על ערכו למחר. השמש תזרח מחר אנו מאמינים והולכים לישון עם לב שקט.

###### האמון וההבנה
האמון הבסיסי בקיום נמצא בדרך כלל בזרם התת מודע של מהלך החיים, אולם חוקר בשם ניל וילסון העלה אותו מעל לפני השטח, כשהציע את תאוריית החסד בפרשנות ובתורת הלשון.
וילסון מצביע על כך שכברירת מחדל, אנו נפרש את דברי חברינו באפן ההגיוני והמתקבל ביותר על הדעת. כמו נבקש למקסם את ההיגיון והערך המובע בדבריהם. אם יש דרכים שונות לפרש אותם, הרי שנבכר תמיד את הדרך המוציאה את דברי חברינו בצורה הטובה ביותר, זו שתעשה איתם את החסד הגדול ביותר. כך למשל אם אשאל חבר בהפתעה מנין לו הפירות היפים הללו, והוא ישיב לי עם בת צחוק שהוא גנב אותם, הרי שאפשר את דבריו כבדיחה. ברור לי שאינו גנב, למרות  שלכאורה הרגע הצהיר על עצמו ככזה. וכשאדם אומר לילד שהוא חמוד עד כדי כך שהוא יאכל אותו, הילד אולי יבהל בעם הראשונה, אך מאוד מהר הוא ישמח מן המחמאה שניתנה לו ויחייך. יוצא אפוא כי אמון לא רק עומד בשורש הבקשה לבטא ולהתבטא, אלא שאמון הוא המפתח דרכו נוכל לייצר הבנה. האמון שמצוי בבסיס הבקשה להיות מובנים, קיים גם בקהל המשליך אמון בלתי מודע על יוצר השדר והמסר, שבאמצעותו ורק באמצעותו הדברים מתפרשים, ואף מתקבלים.
לא נוכל להלך בעולם כשאנו פתיים גמורים, אך ללא האמון הבסיסי המוליך אותנו בפשטות כמעט בלתי מורגשת, לא נוכל להבין או להיות מובנים. ללא אמון בסיסי המשמעות תהא נעדרת, הבנה לא תימצא, ולחיים לא יהיה כל פשר.

##### אמון כבר לא גר כאן יותר. ואיום החליף בדירה את הבנה
מדינת ישראל 2025 היא מקום חסר פשר. וחוסר הפשר יושב על חוסר הבנה.
כפרטים אנו מאירי פנים זה לזה, ולרוב גם מבינים האחד את השני. כשאנו מנהלים שיחות חולין, האמון הבלתי מודע עדיין מסייע לנו לנווט במהלכי החיים הפשוטים. אך כשמתקבצים על פי עמדות בשיח הציבורי, נראה כי תהום פעורה בין המחנות החונים, וכל אחד מהם פניו לכיוון אחר. וכשם שפרצופיהן הופכיים כך דעותיהם הפוכות. אלא שלכך נוספת המחשבה המבהילה כי מן הארץ אבדה שפה משותפת. דיון שיהפוך לפוליטי בין חברים, יסתיים בתחושת תסכול של חוסר הבנה, ודיון ציבורי מחויב המציאות בקרב מנהיגים, הפך למחזה נדיר עד כדי בלתי אפשרי. זהו ביטויו הישיר של היעדרו של האמון.
ובהיעדרו של אמון אין מנוס מן המסקנה כי תאוריית החסד של וילסון הפכה בישראל של היום לתאוריית החסר. איש מן המחנות לא מצליח להבין את רעהו או יריבו. תחת פרשנות מיטיבה ומוקירה, כל מחנה מפרש את דברי מתנגדיו לא על פי הדרך המטיבה ביותר, אלא על פי הרעה ביותר שניתן להעלות על הדעת. הדוגמא הבולטת, אך היא אחת מיני רבות היא עסקת החטופים. התנגדות לעסקה עם האויב הופכת מיד לתמיכה במות חטופים חס ושלום, ואילו תמיכה בעסקה מתפרשת על ידי היריב כתמיכה ברצח חפים מפשע על ידי מחבלים משוחררים. גם כאשר אין כל קשר בין הנאמר למושלך, האמון הבסיסי באדם התחלף בחשדות, שהפכו לוודאות המייחסת ליריב את המניע השפל ביותר שיכול להתקיים. תחושת סכנה מרחפת מעל הבית המשותף, חוויה קיומית של איום מצד מי שאינו חושב כמוני, שאת דעותיו אני מפרש באופן המסוכן ביותר שאוכל להגיע אליו.
וכך נתקענו.
כדי לנוע לכל כיוון הספרה הציבורית לעד בנויה מפשרות מושכלות בין כוחות מתנגדים. אלו מתכנסים להסכמה, או לכל הפחות להבנה המאפשרת פעולה במציאות. אך בהיעדר אמון, הבנה אין. תחתיה תחושת איום עלתה על הבמה. זו, מייצרת מצב של מאבק מתמיד. מאבק קיומי אכזרי ומר, מאבק היוצר תקיעות שכל הוויתה היא מגננה. ללא אמון נוסיף להיתקע. אמון הוא השורש שגם יאפשר לנו את התנועה והצמיחה, אך כרגע השורש מתחפר מתחת לאדמה.

##### תקווה בקרן רחוב
ובכל זאת ניבט האמון מבעד לקרנות הרחוב. האמון הסמוי עולה מעל לפני השטח, כשאנו פוגשים את האנשים המבקשים לשנות. בין אם מדובר במחנך הספון בכיתתו עם תלמידיו, ובין אם נביט באישה היוצאת שבוע שבוע להפגנות. כל אדם המבקש לראות שינוי במציאות מביע אמון בעולם שהנה, אפשר אחרת. הנה עוד אמצא שותף איתו אוכל לשנות. 
יתרה מזו. לא שובר משבר האמון אלא את המאמינים. אמנם היעדרו של האמון יוצר את חוסר ההבנה שמניעה את המאבק, אך דווקא בקרב הנאבקים מצוי אמון שאיתו נוכל לעבוד. מי שמאמין לא מתייאש, ומי שהתייאש כבר מזמן איננו כאן. משבר האמון מתבטא ומכאיב למי שעדיין אמון בקרבו. השחקנים הנצים במאבק האיומי חסר הפשר, הם דווקא כל מי שמאמין שיכול להיות כאן אחרת. ההיעדר מדליק את האש שעוד דולקת, ואדם זועק את שחסר לו. משבר אמון זועקות אלי כותרות העיתון, ואני רואה מתוכם בקשה של אמונה.
בין המחנות העומדים משני צדי המתרס, האמון כמעט ואבד. אך בינם לבין עצמם האמון בוער כמו גחלים לוחשות - אפשר לשנות, יש למה לקוות. ובין האמון החזק המונע יאוש, לאי האמון המובע באדם שמנגד, עוברת חווית האיום. עליה יש להעמיק את המבט.
 איני מבקש לעסוק בסיבות הנטענות מעל פני השטח מדוע לא נאמין לצד שכנגד. כמו תאוריית החסד המונעת מאמון כמעט בלתי מודע, כך חוסר האמון נובע ממקום שכמעט אינו מודע.
##### הסכנה
כדי להביט נכוחה במה שהופך את הצד השני למאיים, עלינו לחדד את הקוים. המחנות המתנגדים לא מתווכחים על זוטות או שטויות. הו לא. הרי הויכוח הציבורי שלנו הוא על אמיתות. החל מזהותה של המדינה, דרך הכיוון אליה היא צועדת. שאלות כמו מהות האדם, תפקידה של האומה, או היחסים בין יחיד וחברה. כל סוגיה היא סוגיית יסוד שיכולה להצית מלחמת קודש. אנשים מסרו נפשם על שאלות מעין אלו. חוסר ההבנה האמור לעיל מצייר אצלנו את המתנגדים לנו כדורשי רעתנו והויכוח עליהן מייצר אצלנו חוויה של איום וסכנה. שכן ההתנגדות במאבק על העמדות הציבוריות, אינו מסתכם בהנחה שהצד השני טועה, אלא כאמור לעיל, משליכה עליו הנחות יסוד כה חמורות, ששורשן באי אמון בסיסי בעצם קומת האדם שבתוכו. כשהמתנגד לעמדותינו מתנגד למעשה למה שאנו אוחזים בו כאמת גמורה. כשהמתנגד לנו הוא למעשה (על פי השלכת חוסר ההבנה שלנו) אדם שתומך בכל מה שאני רואה בו רעה, אם אלו הן עמדותיו, הרי שהוא אדם רע מיסודו. או לכל הפחות חורש רעה כלפי, מסיקים לעצמם רבי מדי מן הצדדים. הסכנה היא כמעט וודאית כשמדובר בתמונה שאנו מציירים לעצמו אודות האדם שעומד כנגדנו.
כך נקלענו למעין מעגל כשפים. חוסר האמון הבלתי מודע, מייצר בקרבנו חוסר הבנה. זו בתורה מביאה אותנו לאיום ותחושת סכנה, המעצימה את חוסר הפשר וההבנה, ומזינה מחדש את אי האמון וחוזר חלילה.
אך דווקא בסכנה ובאיום, דווקא כאן, טמון פתח איתו נוכל לשוב אל שורשו של צמח האמון שאנו מבקשים.
רבים מניחים כי בשובו של אמון נוכל להגיע להסכמות. רבים מקווים שבשובו של אמון נוכל לקרב את הלבבות לכדי אהבה. איני שותף להם. הפתח היחיד בו נוכל לעבור, הוא פתח צר למקום רחוק, עלוב ומשוגע. הפתח הוא צר למקום של דאגה.


##### אמת ואמונה
בחיפושנו אחר פטריות האמון בסבך היער, נתיב שמסומן כמלחמה על אמת, הוא נתיב שבו נוכל לצעוד. זאת מכיוון שהיהדות מסמנת נתיב בו אמת ואמון הולכים יחדיו, כשהשדכן ביניהם שמו - דאגה. 
פעמיים ביום מצהיר היהודי את המילים - "אמת ואמונה". האם תיתכן אמת ללא אמונה? כנראה שכן, אלא שאת זה אנו מבקשים למנוע. המסורת היהודית היא אמת, אך אמת שתעבור באמצעות האמונה. איזו אמונה? אמונה הנשענת על אותו שורש קיומי בסיסי ממנו בא האמון לעולם- אמונה הנשענת על כח "האם" או האב, המוסרים לצאצאיהם את האמת כחלק מתהליך גידולם בעולם. זוהי אמונה המשיבה אותנו להיתמך על הקשר הבסיסי הקיים בעולם. קשר הורי זה הוא המוסר אמת, ואין הוא עושה זאת אלא מתוך דאגה כנה. דאגה, חום עוטף של בית, ותקווה. גם כשזה נוגע לאמת נוקבת, לא נמסרה מסורת ישראל אלא מאב לבן, מאומן ליונק. גם כל הראיות, הנסים והמופתים בעולם, לא ישתוו לאבא המוסר לבנו אמונה. רק זוהי אמונת אמת. רק זוהי אמת המעודנת בפנים הדואגות בכנות לעתיד המתאמן, לחייו וקיומו של המקבל.
אמת המעודנת בכוחה של אמונה, בכוחו של אמון, של דאגה כנה, מותירה פתח לשינוי, לגילוי ואף לריפוי. שכן אם בסיס האמת הוא האמונה שבתוכה דאגה, הרי שדאגה כנה נוספת תוכל להתמודד עם האמת, ולעדן את ההתנגדויות למה שנראה כסותר אותה.
אם במצב הנתון מי שסותר את האמת בה אני אוחז, מביא אותי למצב של איום, הרי שאמת הנשענת על אמונה תאפשר לנו את המהלך הבא- מפגש עם מחלוקת ששורשה בדאגה כנה, יוכל לא רק לעורר בקרבי אמון, אלא לפגוש אנרגיה הקרובה לחיבור שבין אמת ואמונה.
ואם יש ברכה בעם שלנו, הרי שהערבות, הדאגה הכנה, היא אחת הבולטות שבהן. הארת הפנים הפשוטה בדאגת איש אל רעהו, היא היא הפתח לשוב ולהאמין זה לזה כציבור. 

##### מקום לדאגה
אולי לא סתם כתב יהונתן גפן על מקום הדאגה, שהוא עלוב ומשוגע. יש משהו משוגע בדאגה. בקצה השמיים ובסוף המדבר, כשאנו מגיעים לקצה, הדאגה עולה ומופיעה. יש משהו עלוב בלהשתקע ולשוקע בדאגה למה שאינו בכוחך. לו היה זה בכוחך לא היית דואג, ואין הדאגה מופיעה אלא למה שלא בידינו.
דאגה היא משהו שלא ניתן לזייף. ודאגה, ממש כמו אותה תקשורת העומדת בבסיס החיים המשותפים שהזכרנו, היא הכח הנפשי המסייע בעדנו לצאת מעצמנו. לצאת מיחידותו של אדם, ולפגוש את האחר.
החל ממי שמאיר פנים לאחר ושואל לשלומו, דרך התורם מעצמו לחברו, וכלה במי שמוסרים את נפשם עבור האחר. דאגה היא הקצה, אך קצה שמשליך על אנרגיית החיים כולם. אדם שדואג הוא אדם שיש לו יקר בחיים, ויש לו עבור מה לחיות. אדם שדואגים לו הוא אדם שאינו בודד, ויכול להרגיש מעט יותר מוגן.
לא הרבה אני מציע, לא גדולות אבקש. לא להסכמות עלינו לחתור, ולא לאהבה. אהבת ישראל היא אולי ערך, והסכמה תמיד נעימה יותר, אך האמון ישוב אלינו רק דרך הדאגה.
השוואת המילה העברית אמון, למקבילתה האנגלית למשל, תלמד אותנו במדויק עד כמה קרוב למעשה הדבר, יותר משנדמה. האטימולוגיה של המילה BELIEF, שורשה בLOVE, אהבה המכוננת את יחסי האמון. ואילו אצלנו אהבה אינה תנאי הכרחי. האמנה היא השורש, ובליבה דאגה. דאגה בלב איש ישיחנה, את הדאגה נוכל לשוחח בקרבנו בקלות יתרה.
על בסיס הדאגה שתתגלה בקרבנו, נוכל להסיר את האיום מן הדמות שאנו מדמיינים שעומדת מולנו. אותו יריב אידאולוגי המתנגד למה שאני אוחז בו כאמת גמורה, הוא בעצם מישהו שדואג לי, שדואג לנו, גם אם אנחנו חלוקים. מתוך כך נוכל לפרק את חווית הסכנה, ותחתיה תוכל לשוב ולשרור גם מעט יותר הבנה. מי שמתנגד לנושא כזה או אחר, אינו בהכרח חרוש רעה ומתעתד לסכן אותי. כך מבלי משים ישוב האמון בינינו, לפחות באופן המינימלי שיאפשר לנו לקיים דיון מושכל. האמון ישיב את ההבנה, וזו תסייע להחזיר את הפשר, ומתוכו את הפשרה. כך נוכל לנוע, לצאת ממצב התקיעה.



ואולי זו הסיבה ששבי ציון שקדמו לנו לא כוננו חוקה. לא חתמו הם בתחילת הדרך אלא על אמנה. כמו מבטאים את האמון שדרוש בבסיס הקיום, ונשען על דאגה לעתיד משותף. מריבות רבות היו צפויות להם, וויכוחים מרים עוד צופן לנו העתיד. אך ממקום לדאגה נתאמן באמנה, נתאמן באמונה, דרכם נבין ונתפשר. דרכם ננוע בצמיחה.

כיצד נגלה את הדאגה?
שתי אפשרויות בדבר.
##### הדרך לדאגה
במקרי קצה כמו זה שאנו מצויים בו, הדאגה מתגלה בן רגע למרבה הכאב אף גם הפליאה. המלחמה מולידה בקרבנו סיפורי גבורה כמו אלו על אותם הרצים אל התופת כמו אל ים, רק מתוך דאגה לאחיהם שאינם מכירים. לצד זאת שגרת החיים מגלה בקרבנו דאגה שמצויה גם ברגעי חוסר ההבנה כאותם הפכים שיריבו על כוס בירה, אך ידאגו לשלם אחד על השני.
אותה דאגה היא חסד. חסד שעלינו לתרגם מתאוריות הלשון אל המבט בעיניים. חסד שמוכרח לדלג מן הפרשנות אל ההשלכה. חסד שאנו זקוקים לו כנפש עייפה הצמאה למים. מים שזורמים גם ככה מעבר לחריצים באדמה העייפה. כל מפגש טומן בחובו אפשרות לצלול למעמקים, וצריך אומץ כדי לצלול וצריך אומץ בשביל דאגה שתהפוך לחסד, ומי שמאמין הוא גם זה שמפחד, אך מי שמאמין הוא זה לא שמתייאש.

אך לצד זאת האמון סביבו אנו חגים מציע לנו גם נתיב מורכב ומעמיק, אך עוקף לאירועי החיים על שגרותיהם וקצותיהם.

##### כוחה של אמנות 
אולי לא בא שורש אמ"ן כדי להצביע לנו על אחד הכלים העומדים לרשותנו. האמון הוא זה שמייצר תהליך של אימון, על ידי האומן ההופך למאמן. אינו בא המתאמן אלא כדי להפוך לאמן בתחום מסוים. ודילמא לא באה האמנות אלא כדי להשיב את האמון.
פעם פגשתי את עמוס עוז שאמר לי - "אני איני שונא אף צד במפה, בשביל זה יש לי דמויות בספרים". אם ניקח את תפקידו של הסופר כאמן, הרי שבכוחו לברוא דמויות שאליהן נוכל להקיז את עמדותינו. יצירה ספרותית גדולה מאפשרת לנו לא רק להזדהות עם הדומים לנו, אלא דווקא עם אלו שאינם. שדה האמנות בצורתו הגבוהה יכול לא רק לתווך לנו רעיונות חדשים, אלא לאפשר לנו לבחון רעיונות ישנים, מתנגשים או מתנגדים, ובכך לשחרר מעט מן העול הרגשי היושב על חיינו במציאות הממשית. גם גדולי שונאיהם של החרדים למשל מתרככים מעט כשהם צופים בשטיסל, כמו שפתח ז'אן ול-ז'אן את הצוהר לחיי המעמדות הנמוכים בצרפת של אז. עמוס עוז עצמו יצק לתוך מיכאל שלו עולמות שלמים, ולעתים נראה שלא בא סאלח שבתי של קישון כדי לקרב את עולמם של העולים החדשים ועדות המזרח. אמנות זו בכוחה להגביר אמון והבנה. הבנה ברובד הפשוט, כשאנו נחשפים לעולמן של הדמויות, ואמון מתוך ההכרות שלנו איתן. אך לצידן אמון והבנה משורש גבוה יותר בו עסקנו כאן, שכן נוכל גם להיחשף אליהן מתוך שדאגה. האמון שאנו נותנים בהם נבנה מרבדים שונים ומגוונים בדמות. וההבנה הנולדת בקרבנו למולן, אינה באה אלא על בסיס הזדהות שנוכל לייצר מול הסיפור והגיבורים המשחקים למולנו. גם בשורשם של אלו אין מצויה אלא דאגה. הדאגה שמתעוררת בתוכנו לדמות שאנו פוגשים ולעתידה, הדאגה שאנו מרגישים בתוך הדמות שפועלת למול עולם מורכב ולעתים אף מאיים. לצד אלו ניחשף גם לדאגה של הדמות ברמה האידאולוגית, השקפתית זהותית. הסכנה הרושחת מעל הקרב, שורשה בדאגה שלרוב לא חשופה לדאגה של הצד השני. אין הזדהות ללא דאגה, ואין מתח סיפורי ללא דאגה. למשהו, למישהו, הדמויות שנפגוש דואגות. זאת משום שהחיים שלנו, אותם חיים מלאי אמון בלתי מודע המניע אותנו לקום מן המיטה, הם למעשה חיים מלאי דאגה. דאגה טובה ומשמחת, או דאגה עוקצת ומעיקה, הדאגה היא המקום בקרבנו הנושא בחובו את האמון כאח גדול, ואת ההבנה כאחות קטנה. אלו יחד הם מה שמניע אותנו לפעולה.

בין אם מאמנות תבוא אמונתנו, בין אם משבירה של המחיצות תתגלה הדאגה שבתוכנו. עלינו להתאמן. לשוב לדאגה הדדית. להתאמן בחקירה הפנימית של מה שאנו באמת רוצים לשאת בקרבנו. להישיר מבט לדאגה למי שסביבנו, גם אם נישאר חלוקים בזרמי הנהר, הרי שדאגה כנה היא משהו שלא ניתן לזייף, ותעמוד היא כאלף עדים, ראיות והוכחות, לביסוס האמון והאמונה מתוך השברים. איתם ולצידם נוכל אט אט להסתייע מחדש בחסד הפרשני שלנו אחד את השני. כך נוכל לחלוק זה על זה מתוך פשר ואולי אף פשרה. זאת תהא אומנותנו. הפשר בינינו שוב ישוב כך או אחרת, מתוך האמון, הדאגה והחסד, תיווצר הבנה, תתאפשר התנועה ותתגלה הצמיחה.
בזו תהא גאולתנו. משבר האמון מעולם לא היה הזדמנות טובה יותר.


