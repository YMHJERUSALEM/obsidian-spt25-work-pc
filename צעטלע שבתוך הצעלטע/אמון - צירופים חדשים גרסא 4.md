שומר אמונים: בין אמון סמוי לדאגה זועקת, ועל האמנות שביניהם.

משבר אמון, זועקות כותרות העיתון. וידיעה מתחת מדווחת על כך שעקב הצעת אי אמון המועלית בכנסת, ראש הממשלה יצא מוקדם ממשפטו שעוסק בהפרת אמונים. אדם זועק את שחסר לו, כל שכן ציבור. ונראה שאמון כבר לא גר כאן יותר, אך כולם עדיין מוסיפים לשלוח לו מכתבים. כל שינוי במציאות דורשת מהלכים אמיצים, מבט חדש שמחייב סיכונים. אלא שללא אמון אין תזוזה, ללא אמון אין תנועה, ללא אמון אין פשר ואין יכולת להתקדם. למשבר אמון יש תוצאה ישירה, והתוצאה המיידית היא - תקיעה. כמו דף שגיאה העולה בדפדפן, ומדווח שאבדה התקשורת עם השרת, כוחות מנוגדים מניעים אותנו לכיוונים שונים כרגע. והמתח לא יוכל שלא לקרוע אותנו, ללא אמון שיווסת אותו. אך האם בכל זאת מסתתר האמון מתחת למהמורות הבולטות? מסה קצרה זו לא תבקש להציע פתרונות, אלא כיווני מחשבה להבין כיצד בכל זאת ניתן לאתר אמון בתוכנו, לצד כוחות סמויים נוספים שיוכלו לסייע לנו להנמיך מעט את גובה הלהבות.

##### אמון; נעים להכיר
בכל פעולה של תקשורת אנושית טמון אמון. כשאנו פותחים את פינו אל העולם, כשאנו כותבים או משוחחים, כשאנו מפרסמים או יוצרים. ברגע ששחררנו משהו לאוויר העולם, אנו מביעים אמון בעולם שיש מקום למה שביקשנו להביא. מביעים אמון בקהל שיפגוש את יצירתנו, שישמע את דברינו. אנו מביעים אמון שמישהו יוכל להבין אותנו. אפילו מילים אלו שנכתבות כעת ונקראות על ידך, נולדו מתוך אמון סמוי ואולי כמוס, שהן יוכלו לפגוש עין מבינה, אולי אף טובה.
אמון מצוי כבר בחוויה הבסיסית הראשונית ביותר של הקיום האנושי. כשתינוק יוצא לאוויר העולם הוא מאמין שיש מי שמחכה לו שם. האינסטינקטים החדים של התינוק מכוונים כולם אך ורק לדבר אחד, להישרדותו. לו היה לו ספק קל שבקלים שלא ידאגו לו בחוץ, לא היה יוצא. האמון מכוון את פעולותינו מן הרגע בו נשמנו את נשימתנו הראשונה בעולם.
מה מגדל את האמון בחיינו, ומנין הוא מגיע למקום הראשוני הזה?
הבנת האמון תוכל להתבהר מתוך מבט על שורשו הלשוני בקיום. אין המילה אמון אלא בתה האמיצה של מלאכת האמנה. בזו ואף בזו, מסתתרת ובונה האם הנמצאת בשורש המילה והפעולה. חום האם והמגע הדואג והחומל, מבסס בקרבנו את התובנה שיש לנו על מי לסמוך.
וכמו האם כל מי שנושא במלאכת האמנה לאחר, מאמן אותו, ומטמיע בו אמון הגדל עם כל מבט דואג כנה, שלא ניתן להזדייף. אדם הגדל בבריאות, עם הדאגה "האמהית" או הדומה לה, יוצא אל העולם באמרו הן לחיים. מתמסר אליהם בתמימות. האם כמשל לתחושת הבית, ההגנה, הבטחון והתום, מייצרת אמון.

שושני הילדות המרופדים מגלים את קוציהם מהר למדי. בדרך הקשה אנו לומדים לצמצם את תנועת האמון. פה אנו בולמים אותה כדי שלא ניפגע, ושם כבר הבנו שממנו או ממנה עדיף להיזהר. האדם הקורא זאב זאב, יוותר לבדו ולא נגיע, אבוי גם כשיצטרך. האמון הטבעי הסמוי שלנו בחיים מוסיף להתמיד, אך לצידו נוסף האמון הנרכש, אותו אנו מעניקים רק למי שעומד בתנאים הבסיסיים. בכך אנו למדים להיות ראויים גם בעצמנו. להתאמץ להיות להיות זכאים לאמון של הסובבים אותנו. לאמון הנרכש וגם לזה הטבעי, ולא לקחת אותו כמובן מאליו. נכון הדבר על אחת כמה וכמה כלפי מוסדות, אליהם אנו מתייחסים כמי שעליהם לזכות באמוננו, ולא ניתן להם אותו כזכות קנויה מראש.
ואף על פי כן למרות הסייגים המתווספים למערכת האמון שלנו, נותר בנו אמון בסיסי אל העולם. אמון אשר בלעדיו כמעט ולא יהיה טעם לקום מן המיטה. אותו אמון הנולד מן ההשפעה "האמהית", הביתית והמוגנת, מוליך אותנו אל משמעות ואל פשרם של החיים.
אנו מאמינים שיש לנו תכלית ותוחלת. אנו מאמינים שנוכל אף למצוא לתכלית זו, שותפים. אנו מאמינים במערכות המניעות את העולם סביבנו, ואנו מאמינים שנוכל באמצעותן לפעול ואף להגשים. החל מהאמון שנותן אדם בבת זוגו, דרך האמון הניתן בכסף שעובר מיד ליד, שישמור על ערכו למחר. השמש תזרח מחר אנו מאמינים והולכים לישון עם לב שקט.
###### האמון וההבנה
האמון הבסיסי בקיום נמצא בדרך כלל בזרם התת מודע של מהלך החיים, אולם חוקר בשם ניל וילסון העלה אותו מעל לפני השטח, כשהציע את תאוריית החסד בפרשנות ובתורת הלשון.
וילסון מצביע על כך שכברירת מחדל, אנו נפרש את דברי חברינו באפן ההגיוני והמתקבל ביותר על הדעת. כמו נבקש למקסם את ההיגיון והערך המובע בדבריהם. אם יש דרכים שונות לפרש אותם, הרי שנבכר תמיד את הדרך המוציאה את דברי חברינו בצורה הטובה ביותר, זו שתעשה איתם את החסד הגדול ביותר. כך למשל אם אשאל חבר בהפתעה מנין לו הפירות היפים הללו, והוא ישיב לי עם בת צחוק שהוא גנב אותם, הרי שאפשר את דבריו כבדיחה. ברור לי שאינו גנב, למרות  שלכאורה הרגע הצהיר על עצמו ככזה. וכשאדם אומר לילד שהוא חמוד עד כדי כך שהוא יאכל אותו, הילד אולי ייבהל בעם הראשונה, אך מאוד מהר הוא ישמח מן המחמאה שניתנה לו ויחייך. יוצא אפוא כי אמון לא רק עומד בשורש הבקשה לבטא ולהתבטא, אלא שאמון הוא המפתח דרכו נוכל לייצר הבנה. האמון שמצוי בבסיס הבקשה להיות מובנים, קיים גם בקהל המשליך אמון בלתי מודע על יוצר השדר והמסר, שבאמצעותו ורק באמצעותו הדברים מתפרשים, ואף מתקבלים.
לא נוכל להלך בעולם כשאנו פתיים גמורים, אך ללא האמון הבסיסי המוליך אותנו בפשטות כמעט בלתי מורגשת, לא נוכל להבין או להיות מובנים. ללא אמון בסיסי המשמעות תהא נעדרת, הבנה לא תימצא, ולחיים לא יהיה כל פשר.

##### אמון כבר לא גר כאן יותר. ואיום החליף בדירה את הבנה
מדינת ישראל 2025 היא מקום חסר פשר. חוסר פשר היושב על חוסר הבנה.
כפרטים אנו מאירי פנים זה לזה, ולרוב גם מבינים האחד את השני. כשאנו מנהלים שיחות חולין, האמון הבלתי מודע עדיין מסייע לנו לנווט במהלכי החיים הפשוטים. אך כשמתקבצים על פי עמדות בשיח הציבורי, נראה כי תהום פעורה בין המחנות החונים, וכל אחד מהם פניו לכיוון אחר. וכשם שפרצופיהן הופכיים כך דעותיהם הפוכות. אלא שלכך נוספת המחשבה המבהילה כי מן הארץ אבדה שפה משותפת. דיון בין חברים שייגרר למרחב הפוליטי, דינו שיסתיים בתחושת תסכול של חוסר הבנה. ודיון ציבורי מחויב המציאות בקרב מנהיגים, הפך למחזה נדיר עד כדי בלתי אפשרי. זהו ביטויו הישיר של היעדרו של האמון.
ובהיעדרו של אמון אין מנוס מן המסקנה כי תאוריית החסד של וילסון הפכה בישראל של היום לתאוריית החסר. איש מן המחנות לא מצליח להבין את רעהו או יריבו. תחת פרשנות מיטיבה ומוקירה, כל מחנה מפרש את דברי מתנגדיו לא על פי הדרך המטיבה ביותר, אלא על פי הרעה ביותר שניתן להעלות על הדעת. הדוגמא הבולטת, אך היא אחת מיני רבות היא עסקת החטופים. התנגדות לעסקה עם האויב הופכת מיד לתמיכה במות חטופים חס ושלום, ואילו תמיכה בעסקה מתפרשת על ידי היריב כתמיכה ברצח חפים מפשע על ידי מחבלים משוחררים. גם כאשר אין כל קשר בין הנאמר למושלך, האמון הבסיסי באדם התחלף בחשדות, שהפכו לוודאות המייחסת ליריב את המניע השפל ביותר שיכול להתקיים. תחושת סכנה מרחפת מעל הבית המשותף, חוויה קיומית של איום מצד מי שאינו חושב כמוני, שאת דעותיו אני מפרש באופן המסוכן ביותר שאוכל להגיע אליו. תחת מתן אמון במי שעומד מולי, אפילו מבלי דעת, הפכנו את מי שחושב שונה מאיתנו, לדמון.

##### תקווה בקרן רחוב
ובכל זאת ניבט האמון מבעד לקרנות הרחוב. האמון הסמוי עולה מעל לפני השטח, כשאנו פוגשים את האנשים המבקשים לשנות. בין אם מדובר במחנך הספון בכיתתו עם תלמידיו, ובין אם נביט באישה היוצאת שבוע שבוע להפגנות. כל אדם המבקש לראות שינוי במציאות מביע אמון בעולם שהנה, אפשר אחרת. הנה עוד אמצא שותף איתו אוכל להניע את הגלגלים. 
יתרה מזו. לא שובר משבר האמון אלא את המאמינים. אמנם היעדרו של האמון יוצר את חוסר ההבנה המזינה את המאבק, אך דווקא בקרב הנאבקים מצוי אמון. אמון איתו נוכל לעבוד. מי שמאמין לא מתייאש, ומי שהתייאש כבר מזמן איננו כאן. משבר האמון מתבטא ומכאיב למי שעדיין אמון בקרבו. השחקנים הנצים במאבק האיומי חסר הפשר, הם דווקא כל מי שמאמין שיכול להיות כאן אחרת. ההיעדר מדליק את האש שעוד דולקת, ואדם זועק את שחסר לו. משבר אמון זועקות אלי כותרות העיתון, ואני רואה מתוכם בקשה של אמונה.
בין המחנות העומדים משני צדי המתרס, האמון כמעט ואבד. אך בינם לבין עצמם האמון בוער כמו גחלים לוחשות - אפשר לשנות, יש למה לקוות. ובין האמון החזק המונע יאוש, לאי האמון המובע באדם שמנגד, עוברת חווית האיום. עליה יש להעמיק את המבט.
למעשה המשוואה התהפכה. בעוד כאנשים בודדים אנו צועדים עם אמון אינטואיטיבי, הרי שכקבוצות ומחנות חוסר האמון הוא האינטואיטיבי והפך לברירת המחדל. אם סתם כך אדם יצטרך לאבד את האמון הבסיסי שאנו רוחשים כבני אדם, הרי שבמרחב הציבורי היריב הוא חשוד מיידי, ועליו להוכיח לי שהוא בכלל רואי להיכלל בקבוצת המין האנושי.
 איני מבקש לעסוק בסיבות הנטענות מעל פני השטח מדוע לא נאמין לצד שכנגד. כמו תאוריית החסד המונעת מאמון כמעט בלתי מודע, כך חוסר האמון נובע ממקום שכמעט אינו מודע. כדי להבין מדוע אובד האמון עלינו להעמיק עוד יותר. שם נגיע למקום רחוק, עלוב ומשוגע, אין זה אלא מקום של דאגה.

##### עם מודאג
אם הנאבקים הינם אנשים כה מאמינים, מדוע אין הם נותנים אפילו טיפת אמון במתנגדיהם? אלא שכמו שישנו רובד אמון כה חזק בבסיס עמדותיהם, הרי שלצידו יש אנרגיה תת קרקעית סמויה מקבילה. זוהי הדאגה. בין אם מושא דאגותי הם ילדי, ובין אם מדובר בעתיד המקום הזה ששמו ישראל, הרי שבבסיס המאבק הקיומי שאנו מנהלים בתוכנו, הדאגה היא המנוע והמפתח למקרא המפה. היא זו שמניעה לפעולה, היא זו שמניעה למאבק, והיא גם זו שגוזרת מבלי משים את היחס שאשליך על מי שעומד מולי. כשאנו רואים אנשים נצים, צועקים או נאבקים, אנו למעשה חוזים באנשים דואגים.
ואותה הדאגה מפני מה שעלול להגיע בדמיון או במציאות, היא זו שמונעת את מתן האמון. לכן מציאות המאון הסמוי מתהפכת, אותו אחד שחושב אחרת ממני הופך לאיום כי אני דואג, דואג נורא. אני דואג מן ההשלכות של עמדותיו, ולכן גם מבלי משים אשליך עליו הנחות שלא בהכרח יושבות או מתיישבות עם מה שאמר או חשב. הדאגה הרוחשת מטה, עולה אל פני השטח כפעמוני אזהרה, שלא מאפשרים לאמון הבסיסי להשפיע ולהוביל אותי להבנה. כשאני מודאג כלכך, כולם חשודים. כשיש סכנה אין פנאי להבנה. והשעה היא שעת מלחמה. אם באופן שגרתי אדם יצא לרחוב כשהוא מלא באמון בעולם שיפגוש, הרי שמרוב דאגה אדם יוצא לרחוב כאילו יוצא לקרב. אין מקום לאמון, או הבנה. יש מקום למגננה, ומקום למתקפה. אלא שאותו מקום של דאגה הוא גם זה שמכיל בתוכו את ההזדמנות להשיב את צלם האנוש למי שממנו אנו דואגים.

אם הגדרנו את האמון כתופעה הראשונה של הקיום, הרי שעל התואר הזה המתחרה העיקרית שלו היא דאגה. בעוד האמון הוא כלי המאפשר לנו באופן בלתי מודע להלך בבסיס הקיום ולפעול תוך מתן אמון, הרי שמה שיניע אותנו בכלל לפעולה, תהיה הדאגה. הדאגה לאהוב, או הדאגה לעצמנו. הדאגה לעתידנו או לעתיד ילדינו. הדאגה מצויה במקום כה ראשוני עד שקשה לעתים לזכור שהיא נמצאת שם. מתחת לפחדים ולשנאות, לעתים אף תחת האהבות, ישנה דאגה.
אולי לא סתם כתב יהונתן גפן על מקום הדאגה, שהוא עלוב ומשוגע. יש משהו משוגע בדאגה, בפרט זו השוכנת בקצה השמיים ובסוף המדבר. כשאנו מגיעים לקצה, הדאגה עולה ומופיעה. יש משהו עלוב בלהשתקע ולשקוע בדאגה למה שאינו בכוחך. לו היה זה בכוחך לא היית דואג, ואין הדאגה מופיעה אלא למה שלא בידינו.
דאגה היא משהו שלא ניתן לזייף. ודאגה, ממש כמו אותה תקשורת העומדת בבסיס החיים המשותפים שהזכרנו, היא הכח הנפשי המסייע בעדנו לצאת מעצמנו. לצאת מיחידותו של אדם, ולפגוש את האחר.
החל ממי שמאיר פנים לאחר ושואל לשלומו, דרך התורם מעצמו לחברו, וכלה במי שמוסרים את נפשם עבור האחר. דאגה היא הקצה, אך קצה שמשליך על אנרגיית החיים כולם. אדם שדואג הוא אדם שיש לו יקר בחיים, ויש לו עבור מה לחיות. אדם שדואגים לו הוא אדם שאינו בודד, ויכול להרגיש מעט יותר מוגן.

#### מן המקום בו אנו דואגים
כדי להשיב את האמון עלינו להסיר במעט את הדמיון שהשלכנו על מי שממנו אנו דואגים. מהלך כזה יוכל להתרחש רק מתוך הזדהות. זו מונחת לפתחנו במימד הדאגה. כשם שאני דואג כך גם הוא וכך גם אתה. אותו יריב אדאולוגי גם הוא מונע מדאגה, אפילו דאגה משותפת שנוגעת לי ולו גם יחד. יש שיאמרו שכולנו מונעים מתוך פחד. אך דומני שמבט הדאגה מכבד מעט יותר את העומד מולי. מתוך הדאגה שלי אוכל לחוש את הדאגה שלו. מי שדואג הוא כבר קצת פחות מאיים. מי שדואג יכול אולי אפילו להופיע מולי כפגיע. המילים שלו נשמעות אחרת, ולפתע הדמוניזציה שאני עושה לו מבלי משים, מפנה מקום להזדהות דקה, ואולי בהמשך אפילו להבנה. מבלי משים אני אוכל להקשיב יותר בקשב, להמשיך לחלוק אך עם מבט מעט יותר חומל. מתוך דאגה אוכל לשוב ולראות את פני האדם שבו, ולתת חסד למילים ולטענות שבפיו. מתוך דאגה יוכל לשוב מעט מן הדק שבאמון.
אין הכוונה שנוכל על בסיס זה לפעול יחדיו, או אפילו להסכים. ואין כאן כוונה לכך שכולנו דואגים יחדיו ולכן כולנו אחים. לא להסכמות עלינו לחתור, ובמחילה, אפילו לא לאהבה. אהבת ישראל היא אולי ערך, והסכמה תמיד נעימה יותר, אך אין אני מציע כאן אלא פלטפורמה לאמון, מתוך הזדהות שבדאגה.
יתכן, כולי האי ואולי היריב שמולי, דואג אפילו לי. וגם אם לא, הרי שבכוחי להרגיש ולהזדהות עם מקום הדאגה שלו.
השוואת המילה העברית אמון, למקבילתה האנגלית למשל, תלמד אותנו במדויק עד כמה קרוב למעשה הדבר, יותר משנדמה. האטימולוגיה של המילה BELIEF, שורשה בLOVE, אהבה המכוננת את יחסי האמון. ואילו אצלנו אהבה אינה תנאי הכרחי. האמנה היא השורש, ובליבה דאגה למי שאני אומן. דאגה בלב איש ישיחנה, את הדאגה נוכל לשוחח בקרבנו בקלות יתרה.

במקרי קצה כמו זה שאנו מצויים בו, הדאגה מתגלה בן רגע למרבה הכאב אף גם הפליאה. המלחמה מולידה בקרבנו סיפורי גבורה כמו אלו על אותם הרצים אל התופת כמו אל ים, רק מתוך דאגה לאחיהם שאינם מכירים. לצד זאת שגרת החיים מגלה בקרבנו דאגה שמצויה גם ברגעי חוסר ההבנה כאותם הפכים שיריבו על כוס בירה, אך ידאגו לשלם אחד על השני. אלו מקרים בהם הדאגה כבר הופיעה מעל לפני השטח, אך עד אז נוכל להתאמן בהזדהות עם רגש הדאגה המסתתר בליבותינו, מתוכו אולי יפציע גם מעט יותר אמון אנושי, כזה שמתאפשר מתוך אנושיות מורגשת.
ויתכן שאולי אפילו נוכל לעלות שלב במדרגות האמון, אחרי הזדהות של דאגה אולי אפילו תתאפשר הבנה. לשם כך אולי קיים נתיב עוקף לקרבות המתנהלים בשגרת החיים. נתיב שעבודת האמון בו, אך היא כמותו, כמעט ואינה מודעת.

##### כוחה של אמנות 
אולי לא בא שורש אמ"ן כדי להצביע לנו על אחד הכלים העומדים לרשותנו. האמון הוא זה שמייצר תהליך של אימון, על ידי האומן ההופך למאמן. אינו בא המתאמן אלא כדי להפוך לאמן בתחום מסוים. ודילמא לא באה האמנות אלא כדי להשיב את האמון שאבד.

פעם פגשתי את עמוס עוז שאמר לי - "אני איני שונא אף צד במפה, בשביל זה יש לי דמויות בספרים". אם ניקח את תפקידו של הסופר כאמן, הרי שבכוחו לברוא דמויות שאליהן נוכל להקיז את עמדותינו. יצירה ספרותית גדולה מאפשרת לנו לא רק להזדהות עם הדומים לנו, אלא דווקא עם אלו שאינם. שדה האמנות בצורתו הגבוהה יכול לא רק לתווך לנו רעיונות חדשים, אלא לאפשר לנו לבחון רעיונות ישנים, מתנגשים או מתנגדים, ובכך לשחרר מעט מן העול הרגשי היושב על חיינו במציאות הממשית. גם גדולי שונאיהם של החרדים למשל מתרככים מעט כשהם צופים בשטיסל, כמו שפתח ז'אן ול-ז'אן את הצוהר לחיי המעמדות הנמוכים בצרפת של אז. עמוס עוז עצמו יצק לתוך מיכאל שלו עולמות שלמים, ולעתים נראה שלא בא סאלח שבתי של קישון כדי לקרב את עולמם של העולים החדשים ועדות המזרח. אמנות זו בכוחה להגביר אמון והבנה. הבנה ברובד הפשוט, כשאנו נחשפים לעולמן של הדמויות, ואמון מתוך ההכרות שלנו איתן. אך לצידן אמון והבנה משורש גבוה יותר בו עסקנו כאן, שכן נוכל גם להיחשף אליהן מתוך שדאגה. האמון שאנו נותנים בהם נבנה מרבדים שונים ומגוונים בדמות. וההבנה הנולדת בקרבנו למולן, אינה באה אלא על בסיס הזדהות שנוכל לייצר מול הסיפור והגיבורים המשחקים למולנו. גם בשורשם של אלו אין מצויה אלא דאגה. הדאגה שמתעוררת בתוכנו לדמות שאנו פוגשים ולעתידה, הדאגה שאנו מרגישים בתוך הדמות שפועלת למול עולם מורכב ולעתים אף מאיים. לצד אלו ניחשף גם לדאגה של הדמות ברמה האידאולוגית, השקפתית זהותית. הסכנה הרוחשת מעל הקרב, שורשה בדאגה שלרוב לא חשופה לדאגה של הצד השני. אין הזדהות ללא דאגה, ואין מתח סיפורי ללא דאגה. למשהו, למישהו, הדמויות שנפגוש דואגות. זאת משום שהחיים שלנו, אותם חיים מלאי אמון בלתי מודע המניע אותנו לקום מן המיטה, הם למעשה חיים מלאי דאגה. דאגה טובה ומשמחת, או דאגה עוקצת ומעיקה, הדאגה היא המקום בקרבנו הנושא בחובו את האמון כאח גדול, ואת ההבנה כאחות קטנה. אלו יחד הם מה שמניע אותנו לפעולה.

אמון ודאגה מפעמים בנו מבלי משים. עתים מתהפכים, עתים מניעים, ועתים נעלמים בקרבנו או נאלמים. אם נחפור מספיק נוכל להעלותם מן התת מודע אל מעל פני השטח, ולהסתייע בהם כדי להשיב את החסד לתוכנו. חסד הפרשנות של האמון הסמוי, שלא רק שאינו סותר את הדאגה, אלא בזכותה אף יוכל לשוב לדאגה משותפת ובונה.

