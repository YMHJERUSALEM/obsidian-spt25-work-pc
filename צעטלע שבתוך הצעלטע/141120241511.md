

בראשית רבה (וילנא) פרשה מט סימן ב (פרשת וירא)
ד"א סוד ה' ליראיו, בתחלה היה סוד ה' ליראיו, ואח"כ לישרים, ולישרים סודו, ואח"כ לנביאים, (עמוס ג) כי לא יעשה ה' אלהים דבר כי אם גלה סודו אל עבדיו הנביאים, אמר הקדוש ברוך הוא אברהם זה ירא אלהים שנאמר (בראשית כב) עתה ידעתי כי ירא אלהים אתה, אברהם זה ישר מן הישרים שנא' (שיר /השירים/ א) מישרים אהבוך, אברהם זה נביא שנאמר (בראשית כ) ועתה השב אשת האיש כי נביא הוא ואיני מגלה לו, אמר רבי יהושע בן לוי משל למלך שנתן אוסיא לאוהבו לאחר זמן בקש המלך לקוץ מתוכה חמשה אילני סרק אמר המלך אילו מן פטריקון שלו הייתי מבקש לא היה מעכב ומה בכך ונמלך בו, כך אמר הקדוש ברוך הוא כבר נתתי את הארץ מתנה לאברהם שנאמר לזרעך נתתי את הארץ וחמשה כרכים הללו בתוך שלו הם ואילו מפטריקון שלו הייתי מבקש לא היה מעכב בידי ומה בכך ונמלך בו,

אר"י בר' סימון למלך שהיו לו שלשה אוהבים ולא היה עושה דבר חוץ מדעתן פעם אחת בקש המלך לעשות דבר חוץ מדעתן נטל את הראשון וטרדו והוציאו חוץ לפלטין,
שני חבשו בבית האסורים, ונתן ספרגים שלו עליו,
שלישי שהיה לו חביב יותר מדאי אמר איני עושה דבר חוץ מדעתו כך אדם הראשון ויגרש את האדם, נח ויסגר ה' בעדו, אברהם שהיה חביב עליו יותר מדאי, אמר מה אני עושה דבר חוץ מדעתו,

א"ר שמואל בר נחמן משל למלך שהיה לו סנקתדריס אחד ולא היה עושה דבר חוץ מדעתו, פעם אחת בקש המלך לעשות דבר חוץ מדעתו אמר המלך כלום עשיתי אותו סנקתדריס שלי אלא שלא לעשות דבר חוץ מדעתו,
א"ר יודן אמר הקדוש ברוך הוא הרי יש שם לוט בן אחיו ואיני מגלה לו,
ורבנן אמרי כבר קראתי אותו אביהם, שנאמר (בראשית יז) כי אב המון גוים נתתיך דנים את הבן חוץ מן האב, מתן תורה גליתי לו, גיהנם גליתי לו, דינה של סדום למחר, ואיני מגלה לו, רבי אחא בשם רבי שמואל בר נחמן בשם רבי נתן אמר אפי' הלכות ערובי חצרות היה אברהם יודע, רבי פנחס בשם רבי שמואל אמר אפילו שם חדש שהקב"ה עתיד לקרוא לירושלים שנא' (ירמיה ג) בעת ההיא יקראו לירושלים כסא ה' היה אברהם יודע, רבי ברכיה ור' חייא ורבנן דתמן בשם ר' יהודה אין יום ויום שאין הקדוש ברוך הוא מחדש הלכה בב"ד של מעלה, מאי טעמיה (איוב לז) שמעו שמוע ברגז קלו והגה מפיו יצא ואין הגה אלא תורה שנאמר (יהושע א) והגית בו יומם ולילה אפי' אותן הלכות היה אברהם יודע. 