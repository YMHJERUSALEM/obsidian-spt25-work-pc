הרב גנזל, גיל ומשה היקרים.
תודה רבה על פגישתנו בשבוע שבער.
שלחתם אותי לכמה שיעורי בית, ואני חוזר אליכם עם מספר תובנות ומחשבות.
ראשית אדגיש כפי שאמרתי בשיחה, אני רואה חשיבות עצומה בפרויקט הזה, ואשמח לקחת בו חלק ולסייע ככל שאוכל וככל שתצטרכו. בין אם בחשיבה, בין אם בהגשה ובין אם בסיוע כתיבה כזה או אחר ככל שיתאפשר לי.

דיברנו בפגישה על כמה נושאים. ביניהם- יחסי תורה ומדינה, פודקאסט עם הרב רא"ם, ורעיונות שונים ומגוונים.
באופן אישי יצאתי עם מחשבות רבות בעקבותיה, עברתי גם על הסרטונים שעלו לערוץ היוטיוב של הפרויקט, ועלו בקרבי כמה וכמה רעיונות מגוונים ומעורבבים אודות הנושאים הנ"ל.

לפני שאפרט רעיונות כאלה ואחרים, אשתף במחשבה שליוותה אותי.
אני חושב שעקרון בסיסי שדרוש לתוכן בו אנו עוסקים כדי להצליח מול קהל יעד חילוני, הוא עקרון הכנות. כשאני אומר כנות, כוונתי לאנרגיה שאיתה צהר פועלים גם בתחום הכשרות והנישואין- לומר איני יודע על מה שאיננו יודעים. לשתף בכנות במה הם עיקרי דברים ומה הן תוספות שלעתים אינן הכרחיות, אינן רלוונטיות או שאינן מתאימות.
הכנות היא זו שמאפשרת לצהר לכבד את קהל שומעיה, לדבר אליהם בגובה העיניים, ולגעת בהם בצורה שאינה מאיימת עליהם, ויכולה להתיישב על הלב. יהא זה אך טבעי להמשיך את גישת צהר מהמיזמים האחרים גם לכאן.
איך זה קשור ליצירת תוכן?
זה גוזר שלפחות חלק מן התוכן ישתף את הקהל בצורה כנה במה אנחנו יודעים ומה אנחנו לא יודעים. איפה למשל אנחנו חושבים שלהלכה יש גם מקום להשתנות, והיכן היא משתנה לנגד עינינו. עצם הרעיון של הלכה שמשתנה מדור לדור, הוא סרטון כנה וחשוב בעיני, שיתן לאנשים מושג מה זה בכלל אומר שינוי בהלכה.
דומני כי ניתן לייצר בחלק מן הסרטונים (כמובן שאין סיבה שאלו יהיו כולם), סרטונים של מעין "הרמת מסך" מעל עולם ההלכה והתורה. עולם שעבור רוב השומעים והצרכנים של התוכן, מתנהל בשפה זרה להם שאפילו לא מאפשרת להם להתחיל ולהבין את הסיפור. ניתן לייצר אפילו סדרה של "מאחורי הקלעים של ההלכה". סרטונים ברמה גבוהה אינטלקטואלית, אך בשפה הכי הכי שווה לכל נפש, בה מספרים לשומעים איך פועל העולם הזה של פסיקת הלכה, של רב שפוגש שאלה וכו'.
אני מדמיין תכנית נוספת בסגנון "סליחה על השאלה- רבנים". בפורמט ממש כמו של כאן, אך עם שאלות מהעולם החילוני. עבור רוב החילונים העולם הזה הוא יקום מקביל מבחינתם, שחשיפה כנה שלו יכולה לא רק להוסיף תורה והכרה, אלא גם לייצר פתח של הקשבה שמאפשר לקבל עוד.
אם ביחסי תורה ומדינה למשל עסקינן? מותר לייצר סרטון שאומר בכנות- לקהל השומעים, למען האמת, אנחנו לא לגמרי יודעים איך זה ייראה. יש כל מיני כיוונים, בואו נשתף אתכם בדיון עצמו. זה מסר שכמעט לעולם לא נשמע, ובתור מישהו שעסוק בנושא כבר כמה שנים- זו האמת בעיני. אפשר להעמיק את הנושא- מדוע איננו יודעים? האם התורה לא הנחילה בידינו הלכות מדינה? ואם לא, כיצד הרבנים ניגשים לשאלות הללו.
ואם כבר גלשנו לתורה ומדינה- יתכן והייתי ממשיך למודלים אפשריים של עקרונות יסוד בעם. למשל כפי שדיברנו בפגישה- שבטים- לא מה שחשבתם. על הברכה במגוון של עם ישראל והמשמעויות שלו.
דמוקרטיה ויהדות- האם סותר (לא). חופש ביטוי בתורה. ועוד.
 תוכן הנגזר מגישה כזו, אם היא מבוצעת נכון, הוא בעיני הברכה הכי גדולה- הזמנה להעמקה. הסרטונים הללו כמובן לא יוכלו להכיל את כל המורכבויות והעמדות השונות, ויצטרכו להיות מעט המחזיק את המרובה, אולם אם הם יכללו הזמנה להמשך קשר, העמקה, ואולי אפילו שותפות של לימוד, נוכל לייצר קהילה מתגבשת סביב מיזם משב. דבר מבורך בפני עצמו בעיני.

שמחתי מאוד לראות שלפחות על פי היוטיוב בינתיים, הפרויקט אינו מהסס לפנות גם לנושאים הכי בסיסיים שקיימים בתחום.
דומני שכיום הפער בקרב הציבור החילוני, בינו לבין התורה הינו כה גדול, כך שלצהר יש מקום רב להתגדר בו. ניתן להקשות שקיימים מוסדות, גופי תוכן ועמותות רבות מספור שעוסקות בתחום, אך בעיני לצהר ישנם מאפיינים ייחודיים, עם גישה שאינה מאיימת על חלק גדול מן הציבור החילוני, והוא ישמח לקבל ממנה גם ידע פשוט על התורה והיהדות.
בתחום זה הייתי שמח להציע ואולי גם לעשות סרטונים על ברעיונות הבבאים:
* מסעות בלוח השנה העברי: סדרה על מועדי ישראל, סרטונים קצרים, 1-3 על כל מועד, עם הסבר בסיסי עליו, ובסרטון העוקב רעיון רוחני הנגזר ממנו, שיאפשר גם חיבור נפשי לאותו מועד.
או למשל מושגי יסוד ביהדות, אך כאלה שיכולים לפנות גם לאדם חילוני במדינת ישראל 2024.

* א-ב יהדות 2024: מושגי יסוד ביהדות, או בחיים באור יהודי, שיתכן ומטרידים אדם בישראל של 2024. למשל ניתן לעשות זאת על בסיס הא-ב ממש, התחלתי לגלגל רעיונות (ממש לא מחייבים) לשם הדוגמא-
א- אוניברסליות / אהבה
ב- ברית / ברכה
ג- גירושין
ד- דתי או חילוני?
ה- הפכים
ועוד, אוכל להחריב כמובן.

* מסעות בארון הספרים היהודי: ארון הספרים היהודי הוא מושג מפתח עבור הציבור החילוני שמתעניין ביהדות. מאז ביאליק זה מושג שקנה שביתה בלב, מעורר הזדהות עמוקה, ואינו מאיים. משום כך בתי המדרש החילוניים מאוד נהנים לעסוק בו, ולזהות את עצמם עמו. דווקא משום כך אני חושב שיש פוטנציאל גדול לסדרה שמסבירה בקלות והתמציתיות על ספרי היסוד של היהדות, מנקודת מבט כמובן אורתודוקסית רבנית, אך בשפה השווה לכל נפש. מהי המשנה? מהו המדרש? מהי הגמרא, וכו'.

כאן אשתף במחשבה על עקרון נוסף שחשוב שילווה סדרות מעין אלו, והוא עקרון הכבוד והאתגר. תוכן שמכבד אותי הוא תוכן שמאתגר אותי. חלק גדול מקהל היעד שאנחנו פונים אליו, אם אני מבין נכון, הוא קהל יעד חילוני משכיל. לא יתכן שאנשים אלו יחוו אתגר אינטלקטואלי בכל מרחבי חייהם, אולם בבואם להתעניין ביהדות, הם יקבלו תוכן ברמה נמוכה שמבלי להתכוון, דה פקטו הוא מזלזל בהם ואינו מכבד אותם. מציאות כזו היא זו שמוביל בעיני את היחס של חלק גדול מן הציבור ליהדות ולתורה כאל פולקלור עממי שמהווה נדבך תרבותי אך לא מעבר לכך.
לכן בעיני לא רק שאין מניעה לצהר ללכת על היסודות, אלא אפילו הייתי משקיע בכך מאמץ.

יתכן שבעיניכם הדבר כבר נדוש וגרוס לעייפה, ובהחלט יתכן שאני טועה, אולם בעיני יש עדיין צמא וביקוש לתכנים מעין אלו, ויעידו על כך הספרים הממשיכים להיכתב ולהימכר.

נושא נוסף שעלה בפגישתנו הוא פודקאסט של כמה פרקים עם הרב רא"ם. בעיני כפי שציינתי בפגישה זה רעיון טוב ומאתגר כאחת.
מאתגר- משום שלתרגם את הרב רא"ם לשפה שתהיה מובנת מחוץ לעתניאל או לבית המדרש, זה אתגר גדול. אולם אם במקרה הכי גרוע, קהל היעד שיאזין לתכנית כזו יהיה דתי ברובו, ולכן אין מה להפסיד מלנסות. הרעיון טוב כאמור במיוחד כי אם הניסיון יצלח, אז אני חושב שנוכל ללכוד כאן משהו איכותי למדי.
אם טוב הדבר בעיניכם, אפנה אליו כדי לעניין אותו ברעיון, והייתי מציע לו שיחה אודות הנושאים הבאים, כאשר כל אחד מהם קובע ברכה בפני עצמו:
חופש בעבודת האלוהים (כפיה ורצון, בחירה וכו')
אדם למול אלוהיו - הגשמה עצמית ואינדיבידואליזם למול הביטול
חיבור למקום
אחדות ומחלוקת

כאמור, אלו מחשבות ראשוניות בעקבות הפגישה, ואשמח לדעת מה דעתכם, כאשר אני פתוח לכל רעיון בו אוכל לסייע.




בנוגע למגדל דוד ברשותכם אערוך אבחנה בין הנושאים, כל אחד קובע ברכה בפני עצמו, וכאן אני בכובע של מחויבויות נוספות למוסד.
עלי להבין יותר על אילו כיוונים אתם חשבתם ביחס לשיתוף פעולה עם מוסד כמו שלנו.
מבחינתנו מה שיכול להיות רלוונטי מאוד הוא כל סרטון שעוסק ביחס של עם ישראל לירושלים לאורך הדורות.
דוגמאות: מדוע אומרים אם אשכחך ירושלים בחתונה, מה פשר הביטוי לשנה הבאה בירושלים הבנויה? מדוע ירושלים קדושה וממתי? ועוד כהנה וכהנה. כל דבר כזה בעיני יהיה ברכה גדולה ונשמח בו מאוד.
אם דברים מעין אלו רלוונטיים, הבה ניפגש, מוזמנים אלינו בשמחה גדולה!


תודה רבה על הזכות לקחת חלק!
יותם הלפרין

[[רעיונות סרטונים]]