[[ספירת העמר כהתבגרות]]

  
**כאשר אני יוצאת אל השדה**  
מיריק גרזי - בית השיטה

כאשר אני יוצאת אל השדה,  
אל טקס העומר,  
אני יודעת שאין עוד חג כזה במקומותינו  
ולא במקומות אחרים,  
כי שדה השיבולים הירוק, הזורם אל קצה האופק,  
ומצפה, ברינה, לשורת החרמשים המונפים,  
הוא המחבר אותי אל האדמה הזאת להרף עין קצר,  
כמעט בלתי נראה, כמעט בלתי מוחש,  
הרף עין קצר שאין שני לו.

  
ואני יודעת שבשביל הרגע הזה בא אבא שלי לארץ ישראל  
ונטע את ביתו באדמת העמק הקשה.

כי דווקא טקס העומר, שהוא כאילו חלום כאילו הזוי,  
כאילו איננו שייך,  
והנערות המחוללות בשמלות רקומות שהן לא מכאן ולא מעכשיו,  
והאמהות עם הפעוטים העטויים לבן, המאלמים ומעמיסים  
עגלה המלאה לה עמיר,  
והרמקול המשלח אל הגבעות מלים שנאמרו בימי אחרים,  
הם חותם האמת הקושר אותנו היום. לכאן.

  
מיריק גרזי - בית השיטה