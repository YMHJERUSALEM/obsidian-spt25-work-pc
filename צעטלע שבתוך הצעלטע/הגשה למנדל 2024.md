


גדלתי במשפחה דתית נורמטיבית במרכז. שולחן השבת שלנו סער בילדותי בין אמא מצביעת מר"צ, לאבא שמצטט את כהנא.
היינו מזרוחניקים, אבל על עצמי אני מביט כחוזר בתשובה. בבנ"ע גיליתי שיש עולם שלא נוהג אצלנו. נטילת ידיים,  זה לא רק קטע של שבת. וגיליתי שיש שהולכים כל יום למניין.
את התיכון העברתי כמו מכינה. מסעות מקיבוצי השמו"צ לשומרון, פאנלים בין בני ברק לצהלה. ציונות לווריד לצד התנדבויות ופעילויות שמסופקני אם עמדו בחוזר המנכ"ל.
בישיבת עתניאל גיליתי את בית המדרש, את המסורת רבת ההוד של תורה שבעל פה. התאהבתי במלאכת התרגום של דבר ה' לעולם.
בגיל 24 חשבתי שאני יודע הכל, התחתנתי וגיליתי שאיני יודע דבר. לצד רעייתי מילאת, אני לומד את התרגום האמיתי, בין איש לרעותו. זכינו להביא שתי בנות לעולם, ומהן אני לומד ברכת חיים.
נותרתי בישיבה שמונה שנים לצד שירות בצבא. שלוש מתוכן כמלמד. השלמתי את לימודי הרבנות ולצידם תואר בחינוך, ולימדתי בתיכון המקומי.
כשהציעו לי משרה של ר"מ בישיבה, עזבתי. על אף שמצאתי בית בתורה, ידעתי שאני מוכרח לקחת חלק בעולם שמחוץ לבית המדרש. הרגשתי שהפער בין העולמות אינו נותן לי מנוח.
התחלתי לעבוד במשרד החינוך. שם התחלתי את צעדיי במגזר הציבורי, במשרה שעסקה במדיניות חינוך.
בקורונה זכיתי להתמנות ליועץ בכיר לשר התקשורת יועז הנדל. זכיתי להוביל לצד השר פרויקטים לאומיים רחבי היקף.
מזה שנה וחצי שאני מנהל את המרכז החינוכי מגדל דוד במוזיאון ירושלים החדש (בזמן שאיני במילואים). 
בין קודש לחול אני חי. מחפש גשרים ושותפים למלאכת התרגום בין שפות ועולמות.
את התואר השני השלמתי במחשבת ישראל. כתבתי תזה העוסקת בתאולוגיה פוליטית, בהגות משיחית ובתרבות עברית.
לצד חברים הקמתי את 'חי בהם'. בית מדרש המנסה לברר את התורה של העולם שבחוץ. תרבותית, חברתית, כלכלית ומדינית. שם אני מלמד בשנים האחרונות.  אני חבר בארגוני הרבנים צהר ובית הילל, וזוכה ללוות זוגות לחופתם. מזה כשנתיים שאני משמש גם כחבר מערכת בכתב העת דעות.
 


מגדל דוד נפתח בשנה זו מחדש כמוזיאון ירושלים. זכיתי להצטרף לארגון כמנהל המרכז החינוכי (דרגה מקבילה לסמנכ"ל), ולקחת חלק בישורת האחרונה של השדרוג, ובישורת הראשונה של הנגשת התוכן לקהל הרחב עם הפתיחה. לצד ניסוח חזון, בניית תכנית אסטרטגית והקמת צוות, המשימה הדחופה ביותר לצוות היתה- בניית תכנית הדרכות וסיורים במוזיאון החדש. על מנת לחבר את המשימה למטרה הגדולה יותר, מהרגע הראשון ניסחנו את מטרת העל: הנחלת אהבת ירושלים וידיעתה. הדרך שלנו להגשים את המטרה היא להגיש למבקרים את סיפורה של העיר, באמצעות המוזיאון החדש, המצודה העתיקה, ובאמצעות סיורים רבים שהחלטנו להוציא לפועל ברחבי העיר כולה. כמה אתגרים עמדו ועומדים בפנינו. אתייחס רק לאחד מהם. אחד הדברים המייחדים אותנו משאר המוסדות, הוא ההתעקשות שלנו לספר סיפור מלא ומקיף ככל הניתן, של ירושלים. בגסות, ניתן לחלק את היחס של הישראלים לירושלים לשניים- חלק אחד אינו מתעניין בעיר, או שירצה להגיע אליה רק עם דרכון. ולעומתו קהל שירושלים מעניינת אותו מאוד, אך רק בתנאי שזו תהיה ירושלים כפי שהוא מבין, תופס ואוהב. למול הקהל הראשון האתגר מובן, אך הקהל השני מאתגר לא פחות. בקרב קהל זה קל מאוד להישרף ולהיתפס כמוסד המייצג את 'ירושלים' שמאיימת על ה'ירושלים' שהוא אוהב. כשאנו מבקשים לספר את סיפור ירושלים, אנחנו מאמינים שיש בירושלים רעיון גדול ומכונן. כדי לתפוס אותו צריך להסתכל עליה מזויות שונות, לחקור במבטים חדשים. לעתים זה מאתגר את הקהל ואת הדרך בה הוא חשוב על ירושלים. 
נקטנו בכמה צעדים, בתוכם פיתוח של מוצרים שונים ומגוונים, שמנסים לשמור על איזון בין המוכר למחדש. הצלחנו בשינויים מבניים, להיפתח לקהלים חדשים שאינם נמנים על הקהל המובן מאליו לתכני התרבות והידע של ירושלים, ובחרנו למקד תכנים בצורה שתאפשר לקהל לצרוך אותם.
נתקלנו בחרמות מצד רבנים, בביקורות חריפות מצד שמאל, והבנו שכנראה אנחנו עושים משהו נכון. התהליך עודנו נמשך בעיצומו תוך כדי למידה, אך למרות חודשי המלחמה זכינו לראות בשנה האחרונה אלפי מבקרים חדשים וישנים.



1. מהו המתח שמתארת סלע-שפי בין מבקרי הקאנון לבין מי שרואים בשימור הקאנון ערך תרבותי חשוב?
2. לנוכח המתח בין שימור לבין ביקורת וחידוש, בחרו ויכוח תרבותי ישראלי שמשקף את המאבק על הקאנון תוך שימוש במונחים של סלע-שפי לניתוח המאבק. מה הוא הנכון בעיניך במאבק המדובר?
3. ציינו יצירה יהודית או ישראלית שבעיניכם היא קאנונית. מה הופך אותה לקאנונית? מדוע בחרתם בה?

1. סלע-שפי מתייחסת למתח סביב מושג הקאנון אשר עלה על במת האקדמיה לפני עשרות שנים, ומאז כמו מסרב לרדת. אמנם סלע שפי מבקרת את מבקרי הקאנון, אך אתייחס בנדון דידן לעצם המתח המוצג. בעיני מבקריו, הקאנון נתפס כמוסד שליטה, המנוהל על ידי גורמים המבקשים לשרטט גבולות גזרה, ומתוכם לדחוק החוצה את מי שאינו עונה על הדרישות. הקאנון מסמל בעיניהם כלי דיכוי, בין אם במודע ובין אם לאו, ומבחינתם מוטב היה בלעדיו. לכל הפחות יש לשנותו כדי לאפשר פתיחה והרחבה של השיח למי שהודר ממנו עד עתה. מצדדי הקאנון מקבלים ביטוי אצל סלע שפי באמצעות קולו של אלאן בלום. בלום טוען שלא זו בלבד שיהא זה אסון חינוכי לחיות ללא קאנון, תהיה זו השטחה נוראית לנסות לפתוח את גבולותיו. למעשה זו תהיה סתירה פנימית, שכן לא בכדי ישנן יצירות קאנוניות וכאלו שאינן. הקאנון הוא כלי חינוכי חברתי, אשר מדרג תרבותית בין תרבות גבוהה לשאינה כזו, ולא רק שאין בכך פסול לשיטת המצדדים, אלא שהרי זה מבורך.
2. דומני שויכוח מעין זה משתקף במתח שצף ועולה מפעם לפעם בישראל, סביב הזהות העדתית. יש שטוענים למשל שתכני משרד החינוך אינם מייצגים מספיק את מורשת יהדות המזרח. יש שטוענים שאין די הנצחה במרחב הציבורי, או שזוכי פרס ישראל אינם משקפים גיוון הולם שייצג גם את צד זה של התרבות היהודית. בכך יש לכל הפחות אפליה וחוסר הכרה במורשתם המכובדת, המגיעה עד דיכוי. בעיני, אף על פי שניתן למצוא שכיות חמדה ואוצרות רבים במורשת יהדות המזרח, אין מנוס מן ההכרה הפשוטה בכך שרובו של העם היהודי באלף השנים האחרונות שכן בגלויות אירופה והמערב. יהדות המזרח מהווה מיעוט היסטורי מקרב העם היהודי, ולכן תחת דיכוי או אפליה הייתי מסתפק בהסבר היסטורי פרגמטי למדי. יהדות אירופה זוכה ליותר הכרה משום שהיא היתה הרוב. יהדות המזרח ייצרה והעמידה גדולי עולם, והישגים תרבותיים ודתיים נפלאים, ואלו זוכים בעיני להכרה הראויה. אמנם ניתן להעצים הכרה זו, אך הניסיון למצוא בכח איזון במקום שלא היה מאוזן מסיבות דמוגרפיות פשוטות, נועד לכשלון בעיני, ומרגיש לעתים מאולץ. 
3. בבואי לחשוב על יצירה יהודית קאנונית, איני יכול שלא לבחור בסידור התפילה. סידור התפילה הינו הקאנון היהודי הגדול מכולם בעיני, יותר מן המשנה והגמרא, ואפילו יותר מן המקרא. לאורך אלפי שנות קיום יהודי, יהודים רבים לא לקחו כל חלק בלימוד התורה, אך עד הדורות האחרונים, בודדים הם אלו שמעולם לא פתחו סידור. וכך הסידור טוען את היהודי שפותח אותו בטקסטים עתיקים שנשזרים עבורו לפרקטיקה שימושית יומיומית, ומטעינים אותו במשמעויות מדורות קודמים המקבלות ביטוי לשעתו שלו. יתרה מזו, הסידור בעיני הוא ההוכחה שקאנון אינו בהכרח נערך וננעל בידי מוסד בעל שררה. הסידור כמו קאנון אמיתי, הוא יצירה חיה ונושמת, ואפילו דינאמית. ישנה התפילה המתוקנת, אך בתוך הסידור יימצאו גם פיוטים אהובים על ידי פשוטי העם, שלעתים דעת חכמי ההלכה אפילו לא נוחה בהם. כך פועל קאנון.


אני מאמין בכל מאודי שלעם ישראל ישנה בשורה יחודית לעולם כולו, בשורה הטמונה בתורתו. בשורה זו נצרכה תמיד, ובדורנו נצרכת אף שבעתיים. בשורה זו לצערי לא רק שאינה מגיעה לקהלים רחבים בעולם, אלא שאפילו בתוך העם היושב בציון, רבים כלל לא מעלים על דעתם שיש להם דבר מה למצוא בבארות ישנים של מקורות עבריים עתיקים. לו אצליח בחלום, הרי שבעוד עשור אנהל מכון שמטרתו היא לברר ולזקק את הבשורה העברית-יהודית-ישראלית, ולהנגישה לעם ישראל ולעולם כולו. בדמיוני אני רואה מוסד ממלכתי, הפועל בדומה למכון גתה הגרמני, מכון קונפוציוס הסיני, או המכון הצרפתי. דוגמאות מעטות אלו שמייצגות מדינות שמאמינות שתרבותן ראויה להילמד גם במקומות אחרים, יכולה לתת השראה גם לנו בישראל. אין סיבה שייגרע חלקנו מדיון גלובלי-תרבותי, אשר לא רק שמתנהל, אלא שמתנהל אפילו ביחס אלינו, בלעדינו. בעיני הבשורה שיש לישראל להעניק לעולם יכולה לחדש לא רק ברמה התרבותית רוחנית, אלא החל מהמישור התאולוגי, דרך הפוליטי ואפילו לכלכלי, לתורת ישראל יש מה לבשר לעולם. לצערי רוב בתי המדרש המשקיעים יום ולילה בלימוד התורה, שבויים עדיין במתודות שמלוות אותנו מן הגלות, ונשארים במרחב ה"דתי", כאשר בעיני אין דבר פחות דתי מאשר תורת ישראל ובשורתה, שנוגעת למרחבי החולין לא פחות ממרחבי הקודש. לעומתם בתי מדרש חילוניים המושקעים בניסיון לשאוב השראה מן המקורות, אינם רואים את עצמם מחויבים לשרשרת הפרשנית הארוכה של התורה שבעל פה. בעיני במצב הנוכחי, משימת תרגום התורה לדורנו נותרת מיותמת. מתי המעט הניגשים למלאכה, בדרך כלל לבדם, הינם היוצאים מן הכלל שאינם מלמדים על הכלל, ועל תרגום בשורת התורה לעולם כולו, בכלל אין מה לדבר. בחלומי בעוד עשור, אהיה מושקע בפרויקט זה, ואצליח לגייס סביבו שותפים רבים ככל שניתן, ממרחבי חיים שונים, המאוחדים במטרתם להעמיק את הבירור באומץ, במחויבות וביצירתיות, ולהנחיל את הבשורה שמתבררת לאיטה, לעולם כולו, בצורה ממלכתית המייצגת את מדינת ישראל.
