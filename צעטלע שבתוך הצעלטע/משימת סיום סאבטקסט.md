מוכר לי השם. חשבתי לעצמי כשראיתי את המילים דנה ספקטור בתכנייה שיקי שלח. לא יודע כלום מעבר. גוגל זריז מעלה כי מדובר במי שיכולה לאכלס כמה הגדרות במילון כדוגמא לסטיגמה תל אביבית.
אבל כשהיא אמרה בתחילת ההרצאה "בואו נדבר אמת". נפל לי האסימון מה מבריק במה שיקי עשה פה.
"סאבטקסט: תוכן סמוי היכול להופיע ביצירה נרטיבית, או בתקשורת בין אישית" מציע לי המילון כשמחשבותי משוטטות סביב הרמזים הדקים הנשזרים ממפגש למפגש, באופן מודע למחצה.
זכות לשבת במחיצתם של אנשים כה מוכשרים ומעוררי השראה. זכות להיפגש פנים אל פנים עם אמנים, מרצים, חוקרים ואנשי עשיה שאפשר רק לקנא בפועלם או הישגיהם. האם הזכות הזו צריכה להיאמר, או שמא היא עוברת באופן סמוי ומרומז, סאבטקסטי כזה. סבאטקסט כמו המילים שנאמרו- השתתפות ללא מחויבות בהמשך, המרמזות על הציפיה הנמתחת תחת פני השטח. או שמא זו תקווה עדינה מצטיירת בין שיחות מסדרון לצד המבוכה. סאבטקסט כמו זה הסובב את שלא נאמר אפילו פעם אחת, מה מטרת התכנית או מדוע לוקטו מי שלוקטו, כשהכל מובן וידוע וגלוי ליודעי ח"ן.
הוד תל אביביותה דנה ספקטור מתחילה לדבר על אלוהים. הופה הערב הזה נהיה מעניין. האמונה ניכרת מבין מילותיה מילה אחר מילה, כשהיא מתארת כיצד חוט של חסד ותפילה, נמשך מעליה בכתיבה שהיא בעצם תהליך של שחרור. ריפוי ובקשה. מכאן זה של היושב במרומים אומרת דנה. ואזני הכרויות מתרגמות לעצמי את הסאבטקסט שאולי כלל לא ידעה על קיומו, אך אני ידעתי שהוא פונה אלי.
"כתיבה היא מעשה של אמונה", אומרת דה ולנגד עיני מרחפות מילותיו של עמיחי. "בארץ כמה חמה מלים הן צל" כתב. צל האמונה שניתן לשנות. אמונה שיש לי מה לומר. ואמונה שכלל קיימת אפשרות של הבנה בעולם המורכב הזה. אמונה באדם היא כתיבה היוצרת צל שתחתיו שוכן אותו סאבטקסט חמקמק, אחת כתבתי. שמעת שתים. כמה אמונה דרושה בריבוד הזה. אמונה שיש גם נמען לשיח כאוטי הטומן בחובו זרעים של תקווה.
אם אתה לא מסתכן אל תכתוב. אומרת דנה לאולם חצי ריק והיא מדברת אלי.
הרחק מאור זרקורים שטה לה תודעה מרחפת, מותקפת מיותר מדי כיווני אוויר דחוס צעקות קרב ושקט מדומיין. הסאבטקסט תמיד שוכב לו כאן. במקום הכי פחות מוגן, חשוף לעיני כל מי שחשקה נפשו לעצור, וליטול לעצמו את הזכות להריח פרח שאינו מוגן, אך מעטר באופן מוכרח את חיינו כאן. כמו סוכן שינוי נע ונד יותר מדי שנים. תוהה האם המפעיל שלו עדיין מודע לעצם קיומו, הסאבטקסט מזמין אותך למעשה להסתכן איתו. בא תהיה סוכן כפול, יודע ולא יודע. כי מי שטעם יין הונגרי אותו לא יטעו לעולם.
בדיוק שם שוכנת לה ההזדמנות לצד הסכנה. כי אתה לא תסתכן, למה שמישהו כן. תכתוב מפורש, אמור ברורות. תתמקד ותהיה ספציפי, רק כך תדבר גדולות ונצורות. עמעום ורוח, הם מעיל גשם. אל תברח, ואל תתכסה. גם ככה בסוף כל אחד יחשוב עליך בדיוק אבל בדיוק מה שאתה לא רוצה.
מסע קצר עם אנשים טובים שעוד לא עלה להם לראש. הבטיח לי יקי. ובירה הוא טרח להדגיש, למרות שאני בכלל איש של שוקו.
לו רק הייתי אדם של סאבטקסט כנראה הייתי מבין זאת לפני. המסע הזה הולך להיות ארוך ממה שתכננתי.
