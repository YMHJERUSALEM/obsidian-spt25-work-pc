מילאת. מיל. רעיה אהובה.
אני לא יודע אם פעם שיתפתי אותך, אבל ביני לבין עצמי לפעמים אני קורא לך מופלאה שלי.
וזה אולי מתמצת איזו חוויה שאני חווה מולך לא מעט. של פליאה מכיוונים שונים ומגוונים. את נפלאת ממני. אני יודע שאת לא מרגישה ככה כלפי עצמך, אבל אולי אפילו מעצמך את נפלאת:)
אז מכל הדברים הרבים שיש לי לכתוב לך ליום ההולדת, אתמקד אולי רק באחד.
בשבת האחרונה דיברנו על זה שבעצם חיית אולי שלוש שנים. זה יתכן כשלוקחים שלושים שנה ומתחילים להוריד מהן את השנים שבהן לא הרגשת מיצוי.
אבל למה שלא נעשה גם את הדבר ההפוך? ניקח את השנים שבהן הארת בחיים של הסובבים אותך?
לא מתיימר לדבר על האור שאת עבור המשפחה שלך. לא מתיימר לדמיין כמה את משמעותית לרבות מהתלמידות שלך.
רק על עצמי לספר ידעתי, ואולי על משפחתי:)
קחי לדוגמא שלוש שנים וחצי של קדמול, שכל יום בהן מלא באהבת אם. תוסיפי עוד כמעט שנה של לובלוב. את האור שלהן, החמצן שלהן בעולם.

הרבה שנים חלמתי שאבנה בית. על גבעה מבודדת כזו, צופה אל נוף הרים וגבעות. משה זר סטייל. חשבתי שזה יהיה בעברות מואב, או רמת הגלעד. אני עדיין חולם על הנוף והטבע, מוכן לוותר על חלק מהאלמנטים. אבל לפני כמה זמן הבנתי שחלק גדול מהחלום כבר מתגשם. כי דמיינתי בו ילדים צוחקים ומשחקים. דמיינתי בו אישה יפה. דמיינתי בו בריאות ושמחה. דמיינתי בו אור של תורה שמקרין. דמיינתי בו יופי וחיים. את הבית שלי אהובה. את כל זה והרבה מעבר. שלי, של הבנות שלנו. שלנו.

ושנינו יודעים שיש לנו עוד דרך, לאותם דברים שאמרת שלא הגעת אליהם בגיל שלושים. ככל שזה נוגע אלי (חמישים אחוז ככה?), אני אעשה את הכל בשביל שזה יגיע לך. יגיע לנו. בשביל שיהיו שם הנחת והעונג, הפשטות והאהבה, הפשטות שבאהבה. אני אעשה הכל למענך. לא בהגזמה, בפשטות ובפליאה.
ואני רוצה להבטיח לך דבר נוסף. שאני אישית לעולם לא אפסיק להתפעל. לנסות ולגלות עוד מהפלא הזה שהוא את. על כל האור וגם הצל. על כל העונג וגם בכאב. ובתפילה לשנים ארוכות של בית. של יחד. של אהבה שהיא חיים.
תודה לך על הכל אהובה.
אני זכיתי בך. זכיתי בגדול.

שלך
יותם



ובבואי הביתה בדהרה,
רוצה לחבק אותך.
כשאני בולם את סוסי לקשירה.
רוצה לנשק אותך.
על מפתן דלתך אכרע,
בפלא נשימה פשוטה,
ולבי ישתוק נרגע,
רוצה לחייך איתך.