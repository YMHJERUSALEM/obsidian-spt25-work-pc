#כתיבה 
[[פרשת נח]] [[מקורות למדיבור לאמירה]] [[תיקון הדיבור בתורה]] [[תיקון העולם מאמירה לדיבור - טיוטות|ממאמר לדיבור]]

לו נשאל את האדם הממוצע המכיר את סיפור הבריאה בתורה, כיצד ברא אלוהים את העולם? רבים יענו בתשובה הזריזה והברורה- בדיבורו. ויש להם על מה לסמוך. מיר'צה אליאדה, חוקר הדתות הנודע בן המאה הקודמת, כבר עמד על כך שאחד המאפיינים היחודיים לסיפור הבריאה המקראי, הינו העובדה שהעולם נברא במילים. מילותיו של הבורא מובילות את מעשה הבריאה, מן היום הראשון ועד היום השישי, מן האדם ועד האור. כלשון משורר תהלים, "בדבר ה' שמים נעשו". אלא שבכל זאת התשובה הזו לא תהיה מדויקת.
זכינו ובדורנו שבה לתחיה השפה העברית, השגורה בפינו. זכות זו מאפשרת לנו, ואף מחייבת אותנו לדקדק בכל מילה ומילה בתורה, לעמוד על הדקויות השונות, והבדלי המשמעות בין מילה אחת לחברתה. הדבר נכון שבעתיים כשאנו עוסקים בשפה עצמה, המשמשת את אלוהים לברוא את עולמו, ולתקשר עם ברואיו. נהוג לומר שלאסקימואים יש מילים רבות לתאר סוגים שונים של שלג, ובגמרא נוכל למצוא מילים מגוונות לתיאור מצבים שונים של מחלוקת. ועל כן עלינו לדייק במושג המשמש את אלוהים בבריאה. וכשנעשה זאת נגלה שאלוהים מעולם לא ברא את העולם בדיבור. אלוהים בורא את העולם באמירה. על אף שבשני האופנים אלוהים פועל בשפתו ומילותיו, ההבדל בין השניים דרמטי למדי. כשאני אומר אני פועל פעולה אחרת ושונה מאוד ממתי שאני מדבר. הבדלים אלו מתבהרים לנו מן השפה עצמה.
דיבור הוא תקשורת שפועלת מתוך קרבה. רק כשאני מדבר אני יכול לדבר **עם** מישהו. לעומת זאת אמירה פועלת באופן אחר. אין אמירה **עם** מישהו, אלא **אל** מישהו. באמירה יש ריחוק מובנה בין שני הצדדים. הריחוק הזה הוא שמאפשר גם את עוצמתה של האמירה, אמירה יכולה להתפרש באופן ברור יותר מדיבור, אשר מעצם הוויתו קרוב יותר לשיחה, ואולי אף גמיש יותר מטבעו.
כשמתקיימת שיחה בין שניים, ניתן לומר עליהם שהם מדברים, גם בזמן שרק אחד פועל את הדיבור כרגע, והשני שותק. ואילו אמירה תמיד תהיה שייכת לצד אחד בלבד בשיחה. לעולם לא נגיד על שניים משוחחים שהם כרגע "אומרים".

## הדיבור כתהליך של תיקון
אם נעטה על עינינו את המשקפיים המבחינות בין המילים החשובות הללו, נגלה שמרחב הדיבור בתורה, תופס מקום מרכזי בתהליך שהתורה מבקשת להעביר את האדם. היכן שהדיבור מתוקן ושלם, קיימת קרבה, מתרחשת אחווה ומתאפשר חיבור וקשר. ואילו במקום שהדיבור נפגם, כל אלו מוטלים בספק.
הסיפור הבולט ביותר בתורה על קשרים שבורים, הוא סיפור יוסף ואחיו. מבט התר אחר הדיבור ימצא את הדיבור בראשית הסיפור, ואף בסופו.
התורה בוחרת לתאר את היחסים בין יוסף ואחיו, במילים הכואבות- "וישנאו אתו". אולם הפסוק לא עוצר שם. על המילים הללו נוסף תיאור במה באה לידי ביטוי אותה שנאה, אשר בעטיה- "לא יכלו דברו לשלום". ניתן לחשוב שה"שלום", הוא שעומד במרכז התיאור, אך בעצם המילה החשובה כאן היא "דברו", דברו דייקא.
התפנית הגורלית מגיעה במפגש בין יוסף השולט במצרים, ויהודה שבא להתחנן על אחיו. יהודה מבקש: "ידבר נא עבדך דבר באזני אדוני...". גם כאן, לא רק שיהודה מבקש "לדבר", אלא שמוסיפה התורה לפיו "דבר" נוסף, כמו רומזת לנו להתבונן מקרוב על תיקון האחווה בין האחים, שיגיע דרך הדיבור. וכאמור לעיל סוף הסיפור אף הוא בדיבור. כשמגלה יוסף את פניו לאחיו, מסופר כי -"וַיְנַשֵּׁ֥ק לְכָל־אֶחָ֖יו וַיֵּ֣בְךְּ עֲלֵהֶ֑ם וְאַ֣חֲרֵי כֵ֔ן דִּבְּר֥וּ אֶחָ֖יו אִתּֽוֹ". כמו במקרים הקודמים, המילים החותמות את הפסוק נראות מיותרות בתחילה. משמעותן מתבהרת רק לאור המבט על תהליך הדיבור שעברו האחים. אותו דיבור שלא יכל להתקיים ביו האחים בתחילה, הגיע לבסוף לתיקונו.

דוגמא נוספת לתהליך תיקון הדיבור, נוכל למצוא אצל גדול הנביאים. תחילה, מסרב משה לשליחות האלוהית בטענה כי "לא איש דברים" הוא. לכאורה מוזר לחשוב על משה, שגדל בבית פרעה, כאיש שאינו יודע לדבר. אלא שמשה יודע שהדיבור שמבקש ממנו הקב"ה, הוא דיבור שמצריך מסוגלות שמשה סבור שאין לו. הדיבור הזה מצריך קרבה. זו הסיבה שעל אף שמשה ננזף, הקב"ה אינו פוטר את טענתו בלא כלום, והוא מציב לימינו את אהרון אחיו. לעומת משה אשר אינו איש דברים, אלוהים מעיד על אהרון כי "דבר ידבר הוא". שלא כמשה אשר מגיע מבחוץ, אהרון הוא בשר מבשרו של העם. על כן הוא מסוגל לדבר.
כמעט ארבעים שנה מנהיגים משה ואהרון את העם בזוגיות. משה מול הקב"ה, ואהרון מול העם. אלא שאהרון מת לפני תום המסע, ולפני משה אחיו. או אז באופן מפתיע, פוצח משה בנאום חייו. לספר הנאום הוא קרא, **דברים**. ואמנם אנו כבר גורסים את שם הספר במחי יד, אלא שהרגל זה מונע מאיתנו לרדת לעומק המסר שמבקש משה לספר לנו. משה מעיד על עצמו שהפך ממי שאינו איש דברים, למי שמוסר את הדברים, לאחר שאיבד את אהרון שדיבר בעבורו.

## ממאמר לדיבור
ולא רק האדם עובר תהליך של תיקון הדיבור. רבים ממפרשי ודרשני התורה כבר עמדו על הקשר בין עשרת הדברות, לאותם עשרה מאמרות בהם נברא העולם. אך כאשר אנו קוראים את הסיפור דרך האבחנה בין מושגי הלשון, הרי שההקבלה מקבלת אור חדש. בנקל יכולנו לחשוב שעשרת הדברות יכלו אף הם להיות עשרה מאמרות. ואולי אף היה מתבקש שכך יהיה. עשרת הדברות עומדות כחוקים מאירים וברורים, רובם אפילו אוניברסליים. כל דיבר שניתן בסיני, הוא סוג של מאמר העומד בפני עצמו כקריאה ברורה לכל באי עולם. אלא שבמכוון התורה קוראת להם עשרת הדברות. אותם "עשרת הדברים" כפי שמכונים בפסוק, באו להשלים את אותם עשרה מאמרות בהם נברא העולם. לא רק בתכלית של מתן התורה לישראל, אלא גם באופן שבו מתקשר הקב"ה עם ברואיו. אם בבריאת העולם אלוהים אמר, הרי שלישראל אלוהים מדבר. אם בבריאת העולם מאמרות הבורא עמדו לבדם, הרי שבעומקן של עשרת הדברות, מעצם הגדרתן, מבקש הקב"ה לשוחח עם ברואיו. לקיים קשר של דיבור עם מקבלי התורה. התורה המדוברת בעל פה כמו מונחת לנו כבר במסירתה של זו הנחקקת על הלוחות.

## לידת הדיבור
בפתיחת חיבורו, גילוי וכיסוי בלשון, עוסק ביאליק במילים. הופעתה של מילה, אומר הוא, משולה ללידה. על כל החבלים הכרוכים בכך, ועל כל הפלא. חז"ל לימדו ששורשה ומהותה של מילה, טמונה בהופעתה הראשונה בתורה. ומכיוון שהסתכל הבורא באורייתא וברא עלמא, הרי שהופעה ראשונה של מילה בתורה, היא למעשה הופעתה הראשונה בעולם. אם כן, מוכרחים אנו לתור אחר המקום הראשון בו ירד לעולם הדיבור. הפעם הראשונה שמופיע הדיבור בעולם, מגיעה ברגע של שינוי עולמי מובהק, הרגע בו נגמר המבול. "וידבר אלוהים אל נח לאמור, צא מן התיבה...". המדבר הראשון הוא אלוהים, תוכן הדיבור הוא פנייתו אל נח, האדם שאמור כעת להחיות את המין האנושי בעולם שחרב. עד אותו רגע אלוהים רק אמר, ומעולם לא דיבר. לא כל שכן ברואיו שלא דיברו זה עם זה. גם בפניותיו לאדם הראשון, וגם לנח אותו הוא מזמין לתוך התיבה (העומדת כמילה במדרשים הרבים), אלוהים מתקשר באמירות לבד.
רק ביציאה הדרמטית מן התיבה, אלוהים בוחר לדבר. הזמן בו מתקיימת פניה אלוהית זו אל האדם, הינו לא פחות מהתחלה מחודשת של העולם, שנמחה זה עתה על כל הקיים בו. הזמנה של אלוהים לצאת ולפעול בעולם המחודש, תוך כינון הברית הראשונה בין הבורא לאדם שנברא בצלמו. אלוהים שברא את העולם והאדם במאמרו, בחר להחריבו. תחתיו מנסה אלוהים ליצור עולם חדש, וקשר חדש עם האדם, בדיבור.

אל לנו לטעות ולחשוב שבעולם זה אין מקום למאמרות. כבר באותו הדיבור לנח מסתתרת גם אמירה. אלא שאמירה לבדה לא תוכל לעמוד, ללא הדיבור שילווה אותה.
אין זה מפתיע שהפעם הבאה בה ניתקל בדיבור אלוהי בעולם, תהיה אצל אברהם, שידע לחבר בין אמירה ודיבור. "וַיֹּ֤אמֶר יְקֹוָק֙ אֶל־אַבְרָ֔ם לֶךְ־לְךָ֛ מֵאַרְצְךָ֥ וּמִמּֽוֹלַדְתְּךָ֖ וּמִבֵּ֣ית אָבִ֑יךָ אֶל־הָאָ֖רֶץ אֲשֶׁ֥ר אַרְאֶֽךָּ". אותו מאמר מכונן שהתניע את תולדות עמנו, ניתן על ידי ה' כאמירה. אברהם שנענה לקריאה האלוהית, לא מציית למאמר ה', אלא דווקא לדיבורו: "וַיֵּ֣לֶךְ אַבְרָ֗ם כַּאֲשֶׁ֨ר **דִּבֶּ֤ר** אֵלָיו֙ יְקֹוָ֔ק וַיֵּ֥לֶךְ אִתּ֖וֹ ל֑וֹט וְאַבְרָ֗ם בֶּן־חָמֵ֤שׁ שָׁנִים֙ וְשִׁבְעִ֣ים שָׁנָ֔ה בְּצֵאת֖וֹ מֵחָרָֽן". אברהם ידע לחבר בין המאמר והדיבור האלוהי. לא בכדי איתו נכרתת הברית השניה בין אלוהים ואדם, ולא בכדי זו ברית המילה.

מתוך בריתות אלו בין אלוהים והאדם, המתחילות בנח ואברהם, יתפתחו הדיבור והאמירה לתהליך ארוך של תיקון העולם. אלוהים הנע בין עשרה מאמרות לעשרת דברות, בין בריאה במאמר לדיבור, מבקש להוליך את האדם בין דיבור, אמירה, וחוזר חלילה. מבקש להניע את האדם לתיקון השפה, שניתנה לו מבריאתו כ"רוח ממללא", כצלם אלוהים המייצגו בעולם. אותו הדיבור ילך וישתכלל עם כל שלב בדרך, עם כל "וידבר אלוהים אל משה לאמור". עד שנגיע לכדי דיבור מתוקן, בין אדם לעצמו, בין אדם לחברו, בין אדם ואלוהיו. 