#כתיבה 


ראשי, משעלתה לראשונה ההמלצה באזני ליטול בידי את חמשת הכרכים העונים לשם בעקבות הזמן האבוד, הטיל ספק גדול שאצלח את העמוד החמישי בכרך הראשון. אך לבי, משנגלתה לעיניו תמונותיו העדינות של ורמיר בכריכה התמוהה למדי שבחרה הוצאת הספריה החדשה לעטר בה את ספריו של מרסל פרוסט, הלם בהתרגשות. כמו ילד סקרן התר אחר ביתה של אהובתו, מחכה לראות אם במקרה תופיע, וכשנכנס אביה לחצר הבית הוא מסתתר ומעמיד פני הלך תם. כמו נווד ההולך בטל לכאורה, בחפשו הרפתקאות והנוף משתנה אט אט מול עיניו. חונה הוא בעיירה שכוחת אל אך נודעת, והנוף משתנה אט אט מול עיניו, כשהטבע נותן אותות עדינים, אחד אחד מנשיר העץ את עליו. והנה כעבור זמן מה העץ ערום לגמרי, ואתה מוצא את עצמך מאוהב עד כלות בשפתו של פרוסט, אשר עד לפני זמן מה לא ידעת אודותיו דבר, אך מבלי שהבחנת, את חייך הוא כותב שם, ואתה עומד מולו נדהם. כיצד הוא ידע.
אולי ניתן לומר שאת משפטיו הארוכים של פרוסט אפשר היה לחלק לחצי, לשליש ולרביע. אך יהא זה מדויק יותר לציין את העובדה אשר אינה בלתי חשובה, שבעצם כל משפט הוא מערכת יחסים מפותלת, אשר לא מן הנמנע כי אין סוף לה, וספק אם יש התחלה. כאשר מסתעפות פרשיות היוחסין של סלוני פריז, הנוף העירוני לא נשאר אילם למולן. לא כל שכן ליבותיהם של גיבוריו של פרוסט, אשר לרוב ישתקו למעשה, ויתנו לדמיונם לשוטט בפיו של המספר שאינו יודע כל דבר יותר משיודע הקורא אודות עצמו. האסתטיקה היא דבר עדין, בפרט בלבושיו של חיפוש אחר המופלא שנעלם, בתוך יצירות אמנות שמחפשות את דרכן חזרה מעולם של חוויות ילדות, אל עבר ההווה שחולף בן רגע.
קשה שלא לחוש בין הדפים את לשון הזהב של גרשום שולם, אשר הגדיר את אלפי הדפים שקובצו להם יחד, כיצירת התאולוגית הגדולה ביותר במאה שעברה. ואולי בעצם היה זה רק דמיון שווא של נער פריזאי מאוהב, אשר בנשיקתו הראשונה ציפה לפגוש את אלוהים, ומצא למולו נערה.


יש ספרים שכשאתה פותח אותם בפעם הראשונה, אתה יודע שהחיים שחיית עד כה, הלכו ואינם. אך יש ספרים שתובעים ממך מאמץ, כמו נוף שאתה רגיל לראות שוב ושוב. אתה מביט בו יום אחר יום, והטבע נותן בו אותות עדינים, כמו עלים שנושרים אחד אחד. והנה בוקר אחד העץ ערום, והנוף, נראה אחרת.
בעקבות הזמן האבוד של פרוסט שייך לזן השני, ושמור לו בו מקום של כבוד.
