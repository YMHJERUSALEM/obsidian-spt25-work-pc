

# **שירת בארי** | יותם הלפרין
**לוּחַ בִּמְבוֹא נְמַל תְּעוּפָה בֶּן גּוּרְיוֹן** 

הִנֵּה נָם שׁוֹמֵר יִשְׂרָאֵל גַּם יִישָׁן
עֵת פּוֹרְחוֹת נְשָׁמוֹת בָּנָיו כְּעָשָׁן
וְאֶרֶץ הַנֶּגֶב קוֹבֶרֶת תִּינוֹקוֹת שֶׁל בֵּית רַבָּן
בִּצְקוּן לַחֲשָׁם
יָה 

לוּלֵא הֲוָיָה שֶׁהָיָה לָנוּ יֹאמַר נָא יִשְׂרָאֵל
דִּלְמָא לֹא נִשְׁחֲטוּ נְעָרוֹת מְרַקְּדוֹת לְבוֹעֵל
חוֹמֵד בְּרִית וְהִנֵּה הוּא עָרֵל
צוֹעֵק אֶל קֻדְס
יא

לוּלֵא סְגֻלָּתֵנוּ שֶׁהָיְתָה לָנוּ יֹאמַר נָא יִשְׂרָאֵל
לְבָבוֹת פָּעֲמוּ פֶּתַע בְּלִי לְהִשָּׁאֵל
מָסְרוּ נַפְשָׁם מִנֶּגֶד, הִצִּילוּ תַּחַת הִנָּצֵל
וְעַל שְׂפָתָם שִׁמְךָ
יָהּ

וְרֶגֶב אֲדָמָה בְּאֶרֶץ מִתַּמְּמָהּ זוֹעֶקֶת שָׁכַחְתָּ
וָהּ

שִׂים כֹּה נֶגֶד יְרֵכַי
הֵנָּה כֹּחִי הֵנָּה עֶצֶם יָדִי
וְרוּחִי שֶׁהָיְתָה וְרוּחִי שֶׁתִּהְיֶה
שְׁכַחְתֶּם שִׁמְךָ
יָה

יָבֹק מֵעֵבֶר הַנָּהָר
אֶרֶץ נָחוֹר חָרְבָה זֶה מִכְּבָר
וּבְנֵי יַעֲקֹב תּוֹעִים בְּאַרְצָם
עַל שֵׁם הַמְּפֹרָשׁ שֶׁאֵינֶנּוּ נִזְכָּר
עֲצֶרֶת שְׁמִינִי מִבְּרִית סִינַי, זוֹכְרִים שִׁכְחַת שִׁמְךָ
הִנֵּה יְשֵׁנִים לְוָיִים נַגָּנִים, כֹּהֲנִים נִזְכְּרֵי קְדֻשָּׁתְךָ
בִּדְמָמָה תְּהִלָּה, בִּלְבּוּל חַלְחָלָה, תְּהִיַּת חָלָל פָּנוּי
הִנֵּה שֵׁם הַמְּפֹרָשׁ
לְמִדְרָךְ רֶגֶל עִבְרִית, מַהֲלַךְ תק פַּרְסָאוֹת לֹא בָּנוּי
הִנֵּה מָקוֹם אִתִּי נִצָּב אִישׁ עִתִּי
מְבַשֵּׂר יִעוּד כָּפוּי
הָעוֹצֵם אֶת עֵינָיו לְמִשְׁמַע קוֹל אֱלֹהָיו
וְשׁוֹאֵג אֶל נָתִיב לֹא צָפוּי

וְהִנֵּה כִּנּוֹר, וְהִנֵּה עֵץ זַיִת
מִתְפַּלֵּל רוֹבֶה נְטוּל לוּלָב
מֻצָּב נִילוּס עֵר, צוֹפֶה פְּנֵי דַּמֶּשֶׂק
וְהִנֵּה הוי"ה נִצָּב עָלָיו
אִישׁ עִבְרִי דּוֹלֶה בְּאֵרִי,
נוֹטֵעַ סֻלָּם, מַשְׁקֵה חֲלוֹם
כְּתֹב זֹאת זִכָּרוֹן בַּסֵּפֶר
יְרוּשָׁלַיִם. כִּי לֹא צַר הַמָּקוֹם.

שִׂים כֹּה נֶגֶד יְרֵכַי יוֹד הָא צוֹעֵק וְנִשְׁבַּר
עַד וְעַד בִּכְלָל מֵעַתָּה לְדוֹר דּוֹר
לֹא ה' לֹא אדנ"י, תְּנָה פָּנִים לֹא אָחוֹר
נַחֲלָה, אֲחֻזָּה, תַּחַת מִדְרַךְ כַּף רַגְלֵנוּ
מֵאִתְּךָ הָיְתָה זֹאת, הִיא נִפְלֵאת בְּעֵינֵינוּ
י-ה ב ו"ה חֶלְקֵנוּ נֹאמַר
הֲשִׁיבֵנוּ, אָנוּ נָשׁוּבָה, נִסְלַח וְנֻשְׁבַּר

חֶלְקֵי יָקוּק זָכְרָה נַפְשִׁי
עַל כֵּן אוֹחִיל לוֹ
אָנוּ חֶלְקְךָ, אַל תִּשְׁכַּח
צוּר יִשְׂרָאֵל וְגוֹאֲלוֹ
~~



(בית בהתלבטות שנוסף אחר מצבע עם כלביא-)

וְהִנֵּה עִם כְּלָבִיא קָם
צוֹפֶה פְּנֵי שַׁוְשָׁא
זוֹעֵק בְּשֵׁם הוי"ה אֶל עוֹלָם
בְּעֹצֶם יַד פְּרַס נִכְבְּשָׁה
מִגְדָּלוֹת לִקְטַנּוֹת טָס בִּשְׁמֵי מְרוֹמִים נֶחֱלַץ מִצָּרוֹת מוֹחִין
עַנְנֵי בַּמֶּרְחָב כְּאָז כֵּן עַכְשָׁו
י-קָ-וְ-ק בְּשִׁמְךָ מְרֻנָּנִין