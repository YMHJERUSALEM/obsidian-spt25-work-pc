

צ"ע גדול בכל רשר הירש על המועדות
וכן רעיון יפה ללשון חג- ליצור חוג של האומה, סביב ביותר יוצר לנשמת האומה, המקדש.
(חגים סביבו)

רש"ר הירש שמות פרק כג פסוק יד (פרשת משפטים)
(יד) רגלים. אין אסמכתא במקרא, ש"רגל" משמעה "פעם", להורות את כמות הישנות הפעולה. לבד מן הפסוק שלנו, באה תיבת "רגלים" רק במעשה בלעם (במדבר כב, פסוק כח, לב, לג). מה בין "רגל" ל"פעם"? דומה ש"רגל", מלבד הוראתה כפשוטה, מציינת בעיקר את הרגל כשהיא בתנועה, את הרגל המורמת; ואילו "פעם" מורה על הלמות הרגל ודריכתה באדמה. מכאן: "לרגל המלאכה - ולרגל הילדים" (בראשית לג, יד), דהיינו לפי המהלך, וכן "רַגֵל": לתור ולחפור ערוות הארץ. כנגד זה, נראה שעיקר משמעו של "פעם": להכות ולהלום, ומכאן "פעם" =סדן, "פעמון"= מצילה, וכן ביחס לרוח: "הִפָּעֵם", שהוראתו המילולית היא: התחבטות שבנפש, הווה אומר: אי - שקט נפשי. לפיכך קרוב לוודאי, שפירוש "רגלים" כאן איננו: "פעמים", אלא: "הליכות בדרכים", וכן במעשה בלעם "שלש רגלים" הן שלוש ההליכות שהבהמה הלכה בדרכים, שנעשו צרות יותר ויותר. גם בתלמוד (חגיגה ג ע"א) מצינו, שפירוש "רגלים" - הליכות בדרכים, ומכאן למדו: "חיגר ברגלו אחת פטור מן הראיה"; ומשינוי הלשון בפסוק יז, "שלש פעמים", למדו: "פרט לבעלי קבין", דהיינו קטועי רגלים שאינם יכולים לדרוך על האדמה בחוזקה, ושבמקום הרגל יש להם מסעד עשוי מעץ:
תחג. כבר ביארנו לעיל ה, א, שהוראת היסוד של השורש "חגג" היא: יצירת חוג, ומכאן ש"חג" מציין את המועד כביטוי לליכוד האומה מסביב למרכזה הרוחני, הווה אומר, מסביב לה' ולמקדש תורתו.
וזה אפוא פירושו המילולי של שלש רגלים תחג לי בשנה: שלוש הליכות בדרכים תערוך בשנה, על מנת ליצור חוג מסביבי. המועד נקרא "רגל" - על שם מצוות העליה לרגל לעזרה שבמקדש, שנתחייב בה כל זכר בישראל, פרט לחרש, שוטה וקטן, חולה ותשוש (עי' פי' להלן פסוק יז). והוא נקרא "חג" - על שום שכולם חייבים במצוה זו בעת ובעונה אחת, ועל - ידי זה תיוועד האומה בכללותה מסביב למקדש המאחד את כולם, וכל אחד ואחד יראה את עצמו כחוליה אחת שבחוג הגדול הזה. כפי שיתבאר בסמוך, הרי שהרגלים האלה חלים דווקא בעונה שעבודת האדמה בעיצומה, ונצטווינו לנטוש את שדותינו, בתינו וחצרותינו בזמן שכזה, שענייני הפרנסה החומרית הם בראש דאגותינו, כדי להיראות לפני ה' במקדש תורתו כבנים ועבדים לתורה הזאת. נמצא שקיום מצוה זו הוא מעשה רב של הקרבה עצמית מצד כל אחד ואחד, ומעשה זה בא להסיר מעל לב כל יהודי ויהודי את אזיקי הכפור של החומרנות. ובעלותו לרגל ילמד לראות את עצמו כחוליה אחת של חוג גדול הנושא יחד את ייעודי הכלל, ועל - ידי כך יתעורר בלבו רגש ההשתייכות הלאומית לכלל ישראל - דווקא באותן העיתות, שבהן דאגתו של אדם נתונה בראש ובראשונה לשלום ביתו שלו, ועל - ידי כוח ההתפעלות שברגש הלאומי תסור קללת האנוכיות מתוך לבו של האיש הישראלי.
