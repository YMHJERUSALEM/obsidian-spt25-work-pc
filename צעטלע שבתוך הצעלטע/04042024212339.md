
[[03042024225430]]

 בשנת 2018 עורר המוזיאון היהודי בברלין סערה. הסערה החלה עם פתיחתה של התערוכה WELCOME TO JERUSALEM, אשר הציגה את העיר ירושלים לבאי המוזיאון בברלין.
 הסערה התפתחה עד לכדי משבר דיפלומטי בזעיר אנפין בין המדינות ישראל וגרמניה, וכללה בין השאר מכתב אשר נשלח על ידי ראש הממשלה הישראלי, לקנצלרית גרמניה, ובו דרש הראשון להפסיק לחלוטין את תמיכת המדינה במוזיאון היהודי, בשל התערוכה.
 סקירה זו תנסה לבחון את הסערה והתערוכה גם יחד, להבין את התפתחותן וההשפעה ההדדית אחת על השניה.

המוזיאון היהודי בברלין רואה את עצמו כמוסד תרבות וחינוך כאחד. גאוותו היא על יכולתו לעורר מחשבה, דיון, ואף שינוי באופן בו תופסים המבקרים את החיים היהודיים שהתקיימו בגרמניה, בהקשרים נוספים מלבד שואת יהודי אירופה.
(https://www.jmberlin.de/en/about-us)
לעומת מוזיאונים קלאסיים, ניתן לומר באופן פשוט למדי, כי המוזיאון היהודי בברלין תופס את עצמו כבעל תפקיד משפיע על המציאות. שליחותו של המוזיאון כפי שהוא רואה אותה, היא לקחת חלק פעיל בעיצוב הזכרון הקולקטיבי, ואף היחס האקטואלי, למורשת היהודית בגרמניה.
אם ניקח את דבריו של טוני בנט (1995) בספרו The Birth of the Museum: History, Theory, . הרי שהמוזיאון היהודי בברלין, במובהק עונה על הגדרותיו של בנט, אודות מוזיאונים המעצבים מציאות במודע.
ואף על פי כן, קשה להגיד האם המוזיאון תכנן לעורר סערה רבתי, שעולה לכדי משבר דיפלומטי, בתערוכה שבחר להעלות ב2018.

בחודש נובמבר של שנת 2018, עלתה במוזיאון היהודי בברלין התערוכה Welcome to Jerusalem. התערוכה ביקשה לחקור את מרכזיותה של ירושלים לשלוש הדתות המונותיאיסטיות הבולטות בעולם- היהדות, הנצרות והאסלאם. כמו כן, התערוכה חוקרת את ירושלים כצומת דרכים היסטורית ביחס של מעצמות אירופה למזרח.
התערוכה משלבת חפצים היסטוריים, מסמכים היסטוריים, עבודות אמנות, קטעי וידאו ארט ומודלים, אשר כולם סובבים סביב ירושלים. התערוכה אינה מתעלמת מן הקשיים והמתחים הקיימים בעיר, כמו גם מהיבטים אקטואליים של הקיום במרחב המשותף. להפך, התערוכה מקדישה לאלו מקום, ושמה זרקור בוהק על שאלות השליטה במרחב המקודש המשותף.
כפי שמתאר זאת בריף התערוכה המופיע עד היום באתר המוזיאון:
Synagogues, churches, and mosques shape our image of Jerusalem. The “Holy City” is an important center of faith for Jews, Christians, and Muslims from all over the world. Simultaneously, Jerusalem is home to extraordinary political tensions, claimed as the capital city by both Israelis and Palestinians.

התערוכה הכילה בתוכה מספר חדרים מחולקים לפי תימות. החדר הראשון- ברוכים הבאים לירושלים, מקבל את פני הבאים לתערוכה ומוליך אותם אל עבר החדר הראשי. החדר המרכזי מוקדש לעיר הקודש, ליהדות, לנצרות ולאסלאם, ומנסה לעמוד על שורשי החיבור של אלו לעיר. החדר הבא מוקדש כולו למפות של ירושלים, עיר שזכתה לציורים מפות יותר מכל עיר אחרת בעולם. חדר נוסף מוקדש כולו למקדש היהודי בירושלים, ובו מודל המציג את מקדש הורדוס שעמד בעיר בתקופת הבית השני, טרום חורבנה בידי הרומים. בחדר זה גם התייחסות לקשר המיוחד של העם היהודי לירושלים לאורך הדורות. חדר אחר בתערוכה מוקדש ליצירות אמנות מודרנית המתייחסות לירושלים. החדר האחרון, העונה לשם "משני צדי החומה", מוקדש לנושא הסכסוך הישראלי - ערבי בירושלים, ומתייחס לעיר כמוקד קונפליקט בן למעלה ממאה שנה. חדר זה מכיל מיצג וידאו ארט המציג את מורכבותה של גדר ההפרדה החוצה את העיר בין מזרח למערב, אך רוב הסרטון צולם דווקא מן הצד הישראלי.
(https://www.jmberlin.de/en/exhibition-welcome-to-jerusalem)
על אף נוכחותו של חדר שלם שעוסק בסכסוך הישראלי פלסטיני, על נפיצותו הרבה, הסערה התעוררה דווקא בעקבות החדר המרכזי.
במרכז החדר הוצגו שלושה מודלים, המציגים לקהל את המבנים המרכזיים של שלושת הדתות בירושלים. ליבו של החלל עוטר בדגם מפואר ומרהיב, מעשה ידי האדריכל הגרמני-ירושלמי קונרד שיק. דגם זה הציג למבקרים את הר הבית ובליבו כיפת הסלע. משני צדיו עמדו דגמים של כנסיית הקבר מחד, ומאידך של הכותל המערבי.
למול דגם שיק, הנחשב למעשה אמנות ייחודי דגם הכנסיה ודגם הכותל, נראו לחלק מן המבקרים קטנים ואף מביכים.<sup>חיים גורן, ריכב רובין, "דגמים ומפות תבליט של ירושלים ושל ארץ ישראל מעשי ידי קונרד שיק", בתוך **מחקרים בגאוגרפיה של ארץ ישראל**, כרך ט"ו (1998), ירושלים 75-47)</sup> 
(https://forward.com/culture/art/395215/can-germany-teach-jews-anything-about-israel/)
טענה זו יצרה תגובת שרשרת מפתיעה בעצמתה. נראה כי השיח הציבורי שהתעורר בעקבות התערוכה, זיהה מספר אלמנטים לצד דגם הכותל, כפוגעניים כלפי ישראל. בלוגרים יהודים, ומבקרי תרבות בעיר טענו כי למעשה התערוכה מדירה ומקטינה את מקומה של ישראל והיהדות בירושלים, ולצד זאת מאדירה דווקא את זו המוסלמית.
ניתן להניח כי גל תגובות זה הצטרף למגמת התבטאויות של בכירי המוזיאון היהודי, אשר שיאן התרחש דווקא מספר שנים לאחר פרשיה זו, ובו התפטר נשיא המוזיאון בעקבות התבטאות לא מוצלחת אשר נתפסה כתמיכה בתנועת הBDS.
שיאה של הסערה המתגלגלת הגיע במכתב ששלח ראש ממשלת ישראל, נתניהו לקנצלרית גרמניה מרקל. במכתב דורש נתניהו ממרקל להפסיק את המימון למוסד בעקבות התערוכה.<sup>https://www.nytimes.com/2018/12/23/arts/design/berlin-jewish-museum-israel-bds-welcome-to-jerusalem.html</sup>

מבלי להתייחס לשאלות הפוליטיות העולות מן הסוגיה הנדונה, ברצוני להתייחס לשתי נקודות מוזאליות העולות מן הדברים.
ראשית קל לשער, והדבר אף ניכר בתגובות אנשי המוזיאון, כי אלו הופתעו מעצמת הביקורת. שכן, מעבר לכך שהתערוכה הקדישה חלקים כה נרחבים לעיסוק ביהדות, זו כללה גם דגם מורחב של הר הבית בימי המקדש. כפי שמתארים הם עצמם, הפוקוס שניתן בתערוכה הודגש ייחודה היהודי של העיר, ולצד דגם בית המקדש, אגף בתערוכה עסק ביחסים של יהודים עם ירושלים לאורך שמנות הגלות.
אולם לפנינו מקרה נהדר הממחיש את תפקידו של המבקר כסוכן תרבות עצמאי למול המוזיאון. סוכן תרבות פעיל אשר ביכולתו לפרש את התערוכה גם במנותק מכוונת האוצר, או המוסד. (וראה על כך עוד בספרו של איוון קארפ, 1991)<sup> "Exhibiting Cultures: The Poetics and Politics of Museum Display" (Smithsonian Institution Press, 1991))
</sup>
לא משנה מה התכוונו אוצרי התערוכה, המבט של המבקר יצר פרשנות אחרת, וניתן לומר לאחר מעשה, כי היא הפרשנות הקובעת ביחס לאופן בו התקבלה התערוכה בעולם.
כמו כן, ניתן בקלות לראות כי לא היתה כאן כוונה לעורר פרובוקציה, שכן מה שחולל את הסערה היה שימוש מוזיאלי קלאסי בדגם מוכר וישן, אשר הוצג פעמים רבות ומוצג דרך קבע במקומות אחרים. למעשה הפוזיציה האוצרותית בה הוצב הדגם היא זו שעוררה את הסערה, כנראה מבלי משים.


שלישית אתייחס למקרה הייחודי שלפנינו. כפי שתיארתי בפתיחה, גאוותו של המוזיאון היהודי היא על היותו מוסד מחנך נוסף על היותו מוזיאון. אולם כאן נראה כי המוזיאון כמעט הפך עצמו לשותף במושא התערוכה שלו. הסערה שחוללה התערוכה, הפכה אותה דה פקטו לשותפה פעילה בסוגיה אותה היא מציגה. התערוכה אשר הקדישה חדר שלם לעיסוק בירושלים כמוקד קונפליקט וסכסוך, הותקפה על האופן בו היא מציגה את העיר, כחלק ממאבק גיאו פוליטי, וכחלק מן הסכסוך הטריטוריאלי אודות ירושלים עצמה. בכך למעשה הפך המוזיאון לעוד חלק מן הסכסוך עצמו אותו ביקש לחקור. 
תערוכות רבות מעוררות סערה כזו או אחרת ביחס לסוגיות שונות בחברה. אולם נדיר למצוא תערוכה המעוררת סערה שיכלה להשתלב בתוך התערוכה עצמה. לפנינו מקרה של מראה מול מראה, מעגל שאינו נגמר, השובר את הקיר הרביעי בעולם האמנות, בדרך פעילה למדי.
המוזיאון אשר גאה בכך שלוקח חלק פעיל בעיצוב המציאות, נתקל במציאות המבקשת להיכנס גם לתוכו פנימה, ולהתייחס ואולי אף לעצב אותו בהלימה לאופן בו הוא מציג אותה.



פרובוקציה הינה דרך פעולה אותה ניתן לבחור במודע, בכדי להעלות נושא לשיח ולמודעות ציבורית. לעתים ניתן לראות בבחירות של מוזיאונים בתערוכות כאלה ואחרות, סוג של פרובוקציה, או לפחות בחירה העולה לכדי הגדרה של תערוכה שנויה במחלוקת.
אולם התערוכה המדוברת כאן עושה רושם דווקא של תערוכה שיכלה להתנהל על מי מנוחות, למרות המימדים האקטואליים הקיימים בנושאה.



> [!NOTE] Title
> עבודה של מילאת לבצלאל
