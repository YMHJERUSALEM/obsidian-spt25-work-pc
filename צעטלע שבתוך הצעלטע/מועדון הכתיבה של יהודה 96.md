כבר שנה שאני מבין שאין זמן. אין זמן לברוח,
אין פנאי לזכור,
ואין זמן לשכוח.
המחשבה הראשונה שעברה לי בשבריר השניה הראשון היתה- זה לא יתכן.
בשבריר השניה השני אמרתי בליבי רק דבר אחד-
דבר לא ישוב להיות כפי שהיה.
מה השתנה בי בשנה האחרונה? 
ביום הראשון חזרתי לשאת את האקדח, שהיה שמור בכספת כלכך הרבה זמן.
כמה שנאתי אותו לפני, כמה אני שונא אותו היום.
תזכורת יום יומית למציאות חיים דוקרת, גם כשהעולם לכאורה מאיר פנים.
התנדבתי למילואים, אפילו היו משמעותיים לתקופה קצרה,
נזכרתי למה אני שונא את צה"ל, חיבקתי את חבריי החיילים.
חזרתי לאכול ג'אנק, מתרץ לעצמי שאכילה רגשית זו דרך מבורכת להתמודד עם הזוועות.
חזרתי לכתוב, למרות שיוצא לי גרוע, מספר לעצמי שלפחות הנייר סופג את הכל.
ניסיתי להתווכח יותר עם בורא עולם, פחות עם אנשים,
פחות לעצור, יותר להאיר פנים.

כבר שנה שאני מסתכל על הגדולה שלנו וצוחק,
עוד מעט שנה שאני מחבק את הקטנה שלנו ומודה.
גם אם יקחו אותי מחר, עשיתי פה משהו אני אומר לעצמי,
אבל יש עוד כלכך הרבה מה לעשות, אז מודה על כל יום.
עוד לא כתבתי צוואה, אבל כבר שנה שאני מזכיר לעצמי שהחיים קצרים.
כבר שנה שאני לא בטוח שאני יודע איך להתפלל מול אלוהים.

