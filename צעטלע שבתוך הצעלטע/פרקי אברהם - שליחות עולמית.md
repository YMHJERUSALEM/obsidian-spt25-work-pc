
השליחות הגדולה היא למען האנושות כולה, אך לא מתוך כפייה של גוון אחד, אלא מתוך הרמת הברכה במגוון משפחות העמים.


וַיֹּ֤אמֶר יְהוָה֙ אֶל־אַבְרָ֔ם לֶךְ־לְךָ֛ מֵאַרְצְךָ֥ וּמִמּֽוֹלַדְתְּךָ֖ וּמִבֵּ֣ית אָבִ֑יךָ אֶל־הָאָ֖רֶץ אֲשֶׁ֥ר אַרְאֶֽךָּ׃ וְאֶֽעֶשְׂךָ֙ לְג֣וֹי גָּד֔וֹל וַאֲבָ֣רֶכְךָ֔ וַאֲגַדְּלָ֖ה שְׁמֶ֑ךָ וֶהְיֵ֖ה בְּרָכָֽה׃ וַאֲבָֽרֲכָה֙ מְבָ֣רְכֶ֔יךָ וּמְקַלֶּלְךָ֖ אָאֹ֑ר וְנִבְרְכ֣וּ בְךָ֔ כֹּ֖ל מִשְׁפְּחֹ֥ת הָאֲדָמָֽה׃

אברם אינו יודע מה מצפה לו במסע אליו הוא נדרש לצאת. אברם אינו יודע מהי הארץ אותה יירש, ומהי הברכה שהוא עתיד לקבל. אך דבר אחד ברור לו מראשית הדרך. שליחותו היא שליחות עולמית, עבור כל משפחות האדמה. אברם יודע שהתיקון אליו הוא נדרש הוא תיקון לכלל האנושות, לכל בשר ודם שחי על פני האדמה.
צאצאיו הנביאים חוזרים על המסר האוניברסלי הניצב בפניהם חזור והדגש, ומדברים על התורה היוצאת מציון, אל העולם כולו.
אין זה מפתיע, שהאחיות הצעירות למשפחת אברהם, הנצרות והאסלאם, בחרו אף הן בדרך כלל עולמית.
אך כשפועלים עבור כל העולם קל ליפול למחשבה, שכולם צריכים להיות כמוך. האחידות שדורש האסלאם, במגמה לאסלם את העולם כולו, היא סטייה מדרכו של אברהם, הרואה ברכה בריבוי משפחות האדמה, במגוון ובשפע. תלמידי אברהם אבינו ניגשים אל העולם מתוך שמחה בריבוי, מתוך אמונה במגוון, ואותו הם רוצים לרומם ולקרב לדרכי האל. את שם האל תלמידי אברהם רוצים להפיץ, לתרגם לצורות שונות, ולכנס את כלל המאמינים בעולם לבית הוי"ה, אשר יהיה בית תפילה לכל העמים. לא לעם אחד עולמי, אלא למשפחות העמים השונות במציאות של אחדות מגוונת.
