
בכל דור ודור חייב אדם לראות את עצמו כאילו הוא יצא ממצרים, שנאמר- וְהִגַּדְתָּ֣ לְבִנְךָ֔ בַּיּ֥וֹם הַה֖וּא לֵאמֹ֑ר בַּעֲב֣וּר זֶ֗ה עָשָׂ֤ה יְהוָה֙ לִ֔י בְּצֵאתִ֖י מִמִּצְרָֽיִם׃
מילים אלו המלוות אותנו בכל שנה, נאמרות כבר כמו מתוך הרגל. והרעיון העצמתי המובע בהן, כמו חווית החירות עצמה, לא מאבד מרעננותו, ולא נס ליחה של ההתחדשות מתובנה כה פשוטה-
יציאת מצרים לא היתה אירוע חד פעמי. יציאת מצרים היא אירוע של הווה מתמשך, אשר ממנו ניתן להיטען בכל שנה, בכל דור, בכל דור ודור.
וכך הבינו גם כל הפרשנים לאורך דורות. בכל מצב בו יהודי נמצא, בארץ או בגלות, בעושר או בדלות, לעד עליו לראות את עצמו כאדם היוצא משעבוד לגאולה, כבן חורין, כאדם שיש לו סיבה לחגיגה. יכלה התורה לכתוב בעבור ה עשה ה' לאבותינו, מכך שנאמר "לי", הרי שאני עצמי הוא בעל הנס היוצא לחירות. אך האם בכך מסתכם העניין? הרחבת המבט על הפסוק יכולה לגלות לנו רובד נוסף ומשלים לתמונה.

פסח הוא חג של חירות, פסח הוא חג של גאולה, פסח הוא חג של יציאה משעבוד, אך יחד עם כל זה, ואולי אף לפני הכל - פסח הוא חג של ילדות ולידה.
פסח הוא הרגע בו עם ישראל יוצא ממצרים, גוי מקרב גוי, כמו עובר היוצא מרחם אמו. כשאנו חוגגים את חג הפסח אנחנו למעשה חוגגים את יום הולדתנו כעם. וכך המאורעות העוקבים ליציאת מצרים, הם למעשה חוויות ילדותנו הקולקטיבית כאומה. משה נושא את העם כאשר ישא האומן את היונק, והקב"ה מוביל אותנו כשאנחנו אפעס, לא באמת יודעים איך, לאן או מדוע.
כיום ידוע לכולנו כי חוויות ילדותנו מעצבות אותנו הרבה יותר מכפי שניתן לדמיין.
לצד התום, הרוך והצחוק בילדות, ברור כי בילדות ישנם גם אלמנטים של קושי, אתגר, פחד ואף שבר. כדי לצלוח את הילדות בצורה מצמיחה, דרוש תמיד לפחות מבוגר אחד, שיאהב וילווה, שיתמוך ויעודד, שידרבן ויאמין. שינכח.
ואם נביט רגע באותה אומה-ילדה שזה עתה נולדה, מתוך הקטסטרופה של חורבן מצרים, והפליאה העצומה למול היד החזקה. לא קשה לדמיין כמה פחד וודאי גם עטף את אותם עבדים-עד-אמש, אשר נקראים לעזוב את כל המוכר להם, ופשוט לצעוד אל עבר הלא נודע, בעקבות אותו משה ואלוהי אבותם.
לא קשה לדמיין את הבלבול והתהייה, לא קשה לדמיין את הספקות ואולי אף עצב, שכן סביר שרבים גם אבדו בדרך.
ודווקא משום שחוויות אלו נטמעות בנו עמוק מכפי שמורגש, ודווקא משום שהילדות היא כה מכוננת בזהותנו האישית והלאומית, ודווקא משום שכל שנה ושנה אנו מזכירים, מספרים וחוגגים את לידתנו - חירותנו, חז"ל קוראים את הפסוק ומזמינים אותנו למסע תרפויטי אל עצמנו ואל ערש אומתנו. חז"ל מלמדים אותנו שאנחנו יכולים וצריכים להיות גם המבוגר שמלווה את חוויותנו כאומה, את עצמנו.
הפסוק מספר שבעת חגיגות הפסח לדורות, יגיד איש ישראל לבנו - "בעבור זה עשה ה' לי".
בכל שנה ובכל דור, דווקא מתוך הפרספקטיבה ארוכת הדורות, אנחנו חוזרים ברוחנו אל ילדות אומה, ויודעים להסביר לעצמנו עמוק בפנים - כל הבלאגן הגדול הזה שאלוהים מוביל? כל הקושי בלהיוולד, בלגדול, בלצאת? בעבור **זה** כל זה נעשה. זה שווה את זה. זה כדאי. זה גדול יותר ממה שנדמה. ומהו אותו "זה"? אותם דור ודור, אותם אב ובן שגם שלושת אלפי שנים אח"כ יושבים ומספרים, עם חוויות הדור שלהם.
במבט הזה, כשהאדם רואה את עצמו כאילו הוא יצא ממצרים, אין הוא רק מקבל מהוד הקדומים של בני החורין. הוא מסוגל להטעין דורות אחורה, בפרספקטיבה בת דורו, וכמו בהיזון חוזר להיות זה שיוצא ממצרים, חזק יותר, מבין יותר, שלם יותר. בצורה זו אנו כמו לוחשים חזרה לאותם ילדים היוצאים ממצרים- אתה לא לבד. אני איתך. דורות על גבי דורות עוד יצאו ממך ויספרו על גבורתך. אתה לא לבד. אני צועד איתך. בעבור זה, בעבורנו אנו, בעבורי - זה שווה את הכל. ומתוך כך לשוב לדורנו אנו, לא רק כבני חורין, אלא כבעלי מבט רחב יותר, גם מה שאנו עוברים כעת, עוד יתברר כשלב נוסף בדרך אל הגאולה, בדרך אל "בעבור זה".
