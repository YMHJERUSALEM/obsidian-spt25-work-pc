
על ניסים קטנים של חופה, חתן כלה, ולאה גולדברג.
עם שוך האזעקות אני נזכר ברגעים של חסד שהייתי שותף להם לפני שבועות ספורים.
רותם ואמיר הם זוג שנכנס ישר ללב, כבר בפגישה לפני החופה ...

הנסיעה מירושלים לקיבוץ משמר השרון, אורכת כשעה וחצי. מספיק זמן בשביל רב כדי לעבור בראש על הדברים שתכנן לומר בחופה. את הברכה לרותם ואמיר כתבתי לעצמי כבר שבוע מראש. נזכרתי בפגישה הנהדרת שהיתה לנו לקראת החופה, נזכרתי בפניהם המאירות וכתבתי שורות קצרות לפתוח איתם את החופה שלהם. כמו שאין זוג שדומה לחברו, כך אין חופה שדומה לחברתה.
אלא שבדרך משהו בברכה הרגיש לי לא נכון. משהו בלבי הרגיש חסר, לא מדויק. הרהרתי שוב באמיר ורותם, ובאופן פשוט פתאום צפו בי שורותיה של לאה גולדברג.
האמנם
האמנם עוד יבואו ימים בסליחה ובחסד
ותלכי בשדה
ותלכי בו כהלך התם

משהו בדמותם הפשוטה והיפה של אמיר ורותם, הרגיש לי מדויק לשיר הזה, ואת המשך הנסיעה ניצלתי כדי לבנות ברכה חדשה לחלוטין.
כל זה לא הרגיש לי כמו משהו שונה במיוחד. זכיתי כבר לערוך חופות רבות, ומדי פעם הברכה יכולה להשתנות, וכבר כמעט שכחתי מן השינוי בתום החופה.

תודה על החופה, כתבה לי רותם הכלה יומיים לאחר החתונה. "אך תודה מיוחדת על רגע שאתה לא יודע ולא יכולת לדעת". הסתקרנתי.
כבר בפגישה המקידמה עם רותם וליאור, הם ביקשו שאזכיר בפתח החופה את ליאור, בתדודתה האהובה של רותם שהלכה לעולמה בטרם עת ממחלה.
"ליאור שלנו איבדה את רגלה במהלך המאבק שלה עם המחלה", כתבה לי רותם באותה השיחה.
"ובמשך תקופה ארוכה היה תלוי בביתה ציור שלה מטיילת בשדות, ומתחתיו ציטוטים מתוך השיר - את תלכי בשדה, של לאה גולדברג, כמשאלת לב, כסמל להתמודדות עם המחלה". המשיכה.
"הבחירה שלך לצטט את השיר הזה בדיוק ברגע השיא של החופה, היתה כמו סימן משמים שליאור איתנו".


איני יודע אם זו לאה גולדברג שסייעה לי מן השמיים לשנות את הברכה, או שזו בפשטות החסד של חתן וכלה, שמאיר מתוכם גם את מה שטמון בתוך הלב.
תודה לכם על הזכות לעמוד לצדכם רותם ואמיר.





